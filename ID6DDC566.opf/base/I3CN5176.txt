༄༅ ། །ནང་ཆེན་སྐྱབས་མགོན་ཨ་ལྡེའུ་རིན་པོ་ཆེ་
གྲུབ་རིགས་ཁྱུ་མཆོག་གི་རྣམ་ཐར་
བཞུགས་སོ། །
ནང་ཆེན་སྐྱབས་མགོན་ཨ་ལྡེའུ་རིན་པོ་ཆེ་སྐུ་རབས་དགུ་པ་ཁྲི་འདོན་གྱི་དྲན་རྟེན་དུ།
ནང་ཆེན་སྒར་ཚེས་བཅུ་དགོན་གཞུང་ལས་དོ་དམ་ཁང་ནས་གཙོ་སྒྲུབ་གནང་།
པདྨ་དཀར་པོའི་རྩོམ་སྒྲིག་ཁང་གིས་བསྒྲིགས།

རབ་འབྱམས་རྒྱལ་བ་སྲས་བཅས་འདུས་པའི་གཟུགས།།
དོན་བརྒྱུད་བསྟན་པ་ཡོངས་ཀྱི་བདག་པོ་ཆེ།།
མཐུ་སྟོབས་ཚུལ་ཁྲིམས་བསྟན་འཛིན་རྒྱ་མཚོའི་སྡེ།།
བསྟན་འགྲོའི་དཔལ་མགོན་མཆོག་དེར་གསོལ་བ་འདེབས།།
འབྲུག་ཞབས་དྲུང་ཆོས་ཀྱི་མགོན་པོས།

འཇིགས་མེད་ལྟ་བ་ཡེ་རྫོགས་ཆེན་པོའི་ཀློང་། །
ངག་ལ་དབང་བའི་རིག་འཛིན་ལོངས་སྤྱོད་རྫོགས། །
མཐུ་སྟོབས་གསང་བ་ཆོས་ཀྱི་བདག་པོ་རུ། །
བསྐལ་པ་རྒྱ་མཚོར་ཞབས་པད་རབ་བརྟན་ཤོག །
རྒྱལ་དབང་འབྲུག་པ་རིན་པོ་ཆེས།
ངག་གི་དབང་ཕྱུག་བརྟན་པའི་འཁོར་ལོ་དང་།།
སྙིང་རྗེའི་གཏེར་གྱུར་ཕྱག་ན་པདྨ་འཆང་།།
ནུས་པའི་དཔལ་མངའ་གསང་བའི་བདག་པོ་སོགས།།
རིགས་འདུས་ཆོས་ཀྱི་རྒྱལ་པོ་ཞབས་བརྟན་གསོལ།།
འབྲུག་ཞབས་དྲུང་ཆོས་ཀྱི་མགོན་པོས།

༄༅། །ནང་ཆེན་སྐྱབས་མགོན་ཨ་ལྡེའུ་རིན་པོ་ཆེ་གྲུབ་
རིགས་ཁྱུ་མཆོག་གི་རྣམ་ཐར་བཞུགས་སོ། །
ནང་ཆེན་སྐྱབས་མགོན་ཨ་ལྡེའུ་རིན་པོ་ཆེ་སྐུ་རབས་དགུ་པ་ཁྲི་འདོན་གྱི་དྲན་རྟེན་དུ།
ནང་ཆེན་སྒར་འབྲུག་མདོ་སྔགས་བཤད་སྒྲུབ་ཆོས་འཁོར་གླིང་ནས་གཙོ་སྒྲུབ་གནང་།
པདྨ་དཀར་པོའི་རྩོམ་སྒྲིག་ཁང་གིས་བསྒྲིགས།

རྩོམ་པ་པོ།
མཁས་དབང་གྲུབ་རིགས་ཁྱུ་མཆོག
ནང་ཆེན་མཁན་པོ་བསོད་ནམས།
གཙོ་སྒྲུབ།
ནང་ཆེན་སྒར་ཚེས་བཅུ་དགོན་གཞུང་ལས་དོ་དམ་ཁང་།
རྩོམ་སྒྲིག་སྡེ་ཁག
པདྨ་དཀར་པོའི་རྩོམ་སྒྲིག་ཁང་།
ལག་བསྟར་རྩོམ་སྒྲིག་པ།
ནང་ཆེན་མཁན་པོ་བསོད་ནམས།
དོན་བརྒྱུད་བསྟན་འཛིན།
ལུང་རྟོགས་རྒྱལ་མཚན།
ཕྱི་ལོ་༢༠༡༥ལོའི་ཟླ་༧པར་པར་གཞི་དང་པོ་བསྒྲིགས།
ཕྱི་ལོ་༢༠༡༥ལོའི་ཟླ་༧པར་པར་ཐེངས་དང་པོ་དཔར།
པར་གྲངས། ༥༠༠༠

པར་སྐྲུན་གསལ་བཤད།
དེ་ཡང་ལྷར་བཅས་འགྲོ་བ་ཡོངས་ཀྱི་བླ་ན་མ་མཆིས་པའི་འདྲེན་མཆོག་དམ་
པ། སྐུ་གསུམ་གྱི་གོ་འཕང་ལ་བདེ་བླག་ཏུ་འདྲེན་པའི་ངེས་པ་དོན་གྱི་རྡོ་རྗེ་འཆང་དབང་།
ཐར་པ་དང་ཐམས་ཅད་མཁྱེན་པའི་དངོས་གྲུབ་མ་ལུས་པ་སྟེར་བའི་ཡིད་བཞིན་གྱི་ནོར་
བུ། དཔལ་འཁྲུལ་ཞིག་པ་ཆེན་པོ་ངག་དབང་མཐུ་སྟོབས་ཚུལ་ཁྲིམས་བསྟན་འཛིན་
རྒྱ་མཚོའམ། ནང་ཆེན་སྐྱབས་མགོན་ཨ་ལྡེའུ་རིན་པོ་ཆེ་མཁས་དབང་གྲུབ་རིགས་ཁྱུ་
མཆོག་གི་རང་རྣམ་དད་གསུམ་མྱུ་གུ་སྐྱེད་པའི་གྲུ་ཆར་ཞེས་བྱ་བ་དང་། དེའི་འཕྲོ་མཐུད་
དད་གསུམ་པདྨོའི་ཆུན་པོ་ཞེས་མཁས་མཆོག་ནང་ཆེན་བསོད་ནམས་ལགས་ཀྱིས་མཛད་
པ་འདི་དག་ནི། ཕྱོགས་དང་ཕྱོགས་ཀྱི་སློབ་འབངས་དོན་གཉེར་བ་དག་གིས་སྐོམ་པ་
ཆུ་འདོད་ལྟར་ཡུན་རིང་པོའི་བར་དུ་རེ་སྒུག་བྱེད་བཞིན་པའི་ཐུགས་བཞེད་སྐོང་བ་དང་།
ཕྱོགས་དང་རིས་སུ་མ་ཆད་པའི་ཆོས་ལྡན་བོད་མི་རྣམས་ཀྱི་རྒྱུད་ལ་དགེ་བའི་བློ་སྐྱེད་
ཅིང་དད་གསུམ་འཕེལ་བའི་གསོས་སུ་འགྱུར་བ་དང་། ལྷག་པར་དུ་དེང་དུས་སྟོན་པའི་
རྗེས་འཇུག་པ་དག་ལ་ནང་པའི་ཆོས་པ་ཚད་ལྡན་གྱི་མིག་ལྟོས་ཡང་དག་པ་ཞིག་ཡོང་
བའི་མཐུན་རྐྱེན་དུ་དམིགས་ནས། ཐེངས་འདིར་གང་གི་ཡང་སྲིད་རིན་པོ་ཆེའི་དགྱེས་
ཞལ་ཉི་མ་གཞོན་ནུའི་འཛུམ་ཕྲེང་བདག་སོགས་གདུལ་བྱའི་དཔལ་དུ་ཉེ་བར་བཞད་ཅིང་།
གདན་ས་ཆེན་པོ་ནང་ཆེན་རྒྱལ་པོའི་ཁབ་ཀྱི་ལྟེ་བ་འབྲུག་མདོ་སྔགས་བཤད་སྒྲུབ་ཆོས་
འཁོར་གླིང་གི་གནྡྷོ་ལ་ཆེན་པོའི་མི་འཇིགས་གདོང་ལྔས་བཏེགས་པའི་གསེར་གྱི་ཁྲི་
༢

འཕང་མཐོན་པོར། ཞབས་ཟུང་འཁོར་ལོའི་རེ་ཁཱ་མངོན་པར་བཀོད་པའི་སྐལ་བཟང་དུས་
ལེགས་ཀྱི་རྗེས་དྲན་མཚོན་བྱེད་དུ། ནང་ཆེན་སྒར་ཚེས་བཅུ་དགོན་འབྲུག་མདོ་སྔགས་
བཤད་སྒྲུབ་ཆོས་འཁོར་གླིང་གི་གཞུང་ལས་དོ་དམ་ཁང་ནས་གཙོ་སྒྲུབ་གནང་སྟེ་པར་
སྐྲུན་ཞུས་པ་ལགས་སོ། །
རྣམ་དཀར་འདིས་མཚོན་འཁོར་འདས་དུས་གསུམ་བསགས་ཡོད་ཀྱི་དགེ་
ཚོགས་རྒྱ་མཚོའི་མཐུས། ཚེ་རབས་རིགས་ཀྱི་བདག་པོ་རྗེ་བཙུན་བླ་མ་རིན་པོ་ཆེའི་
ཐུགས་ཀྱི་དགོངས་པ་ཟག་མེད་ཆོས་ཀྱི་དབྱིངས་སུ་རྫོགས་པ་དང་། ཡང་སྲིད་རིན་པོ་
ཆེ་གང་ཉིད་བསྟན་འགྲོའི་དཔལ་མགོན་དམ་པར་སྐུ་ཚེ་ཞབས་པད་རྡོ་རྗེའི་གཤིས་སུ་
བརྟན་ཅིང་ལེགས་མཛད་ཀྱི་ཕྲིན་ལས་ཕྱོགས་མཐར་བརྡལ་བ་དང་། འབྲེལ་གཙོས་འགྲོ་
ཁམས་རྒྱ་མཚོ་སྐྱེ་དང་ཚེ་རབས་ཀུན་ཏུ་ཁྱབ་བདག་དཔལ་ལྡན་བླ་མ་དམ་པས་རྗེས་སུ་
འཛིན་པའི་སྨོན་ལམ་བཟང་པོའི་མཐུན་འགྱུར་བཅས།
པདྨ་དཀར་པོའི་རྩོམ་སྒྲིག་ཁང་ནས།
བོད་རབ་ལོ་༩༨༩ལོའི་ཟླ་༦པའི་ཚེས་༡༣ཉིན།
4

དཀར་ཆག
དཔལ་འཁྲུལ་ཞིག་པ་ཆེན་པོ་ངག་དབང་མཐུ་སྟོབས་ཚུལ་ཁྲིམས་བསྟན་འཛིན་རྒྱ་མཚོའི་རང་རྣམ་
དད་གསུམ་མྱུ་གུ་སྐྱེད་པའི་གྲུ་ཆར།   ༼1༽
སྐྱབས་གཅིག་འཁོར་ལོའི་མགོན་པོ་ངེས་པ་དོན་གྱི་རྡོ་རྗེ་འཆང་དབང་དཔལ་འཁྲུལ་ཞིག་པ་ཆེན་པོ་
ངག་དབང་མཐུ་སྟོབས་ཚུལ་ཁྲིམས་བསྟན་འཛིན་རྒྱ་མཚོ་མཆོག་གི་རྣམ་ཐར་འཕྲོ་མཐུད་དད་གསུམ་
པདྨོའི་ཆུན་པོ།   ༼141༽

༄༅། །དཔལ་འཁྲུལ་ཞིག་པ་ཆེན་པོ་ངག་དབང་མཐུ་སྟོབས་
ཚུལ་ཁྲིམས་བསྟན་འཛིན་རྒྱ་མཚོའི་རང་རྣམ་
དད་གསུམ་མྱུ་གུ་སྐྱེད་པའི་
གྲུ་ཆར་བཞུགས་སོ། །
རྒྱལ་ཀུན་འདུས་གཟུགས་རིགས་བརྒྱའི་ཁྱབ་བདག་མཐུ་སྟོབས་ཆོས་ཀྱི་རྒྱ་
མཚོའི་ཞབས་ཀྱི་པདྨོར་གུས་པས་ཕྱག་འཚལ་ཞིང་སྐྱབས་སུ་མཆིའོ། །བྱང་ཆུབ་བར་
གྱི་སྐྱེ་དང་ཚེ་རབས་ཀུན་ཏུ་དམིགས་མེད་བརྩེ་བའི་ཐུགས་རྗེ་ཆེན་པོས་རྗེས་སུ་འཛིན་
པར་མཛད་དུ་གསོལ། དེ་ལ་འདིར་གང་ཞིག་གླེང་བར་བྱ་བའི་གཞི་ནི། དད་སོགས་
འཕགས་ནོར་དང་ལྡན་པའི་ཆོས་ཀྱི་མཆེད་དང་སློབ་མར་གྱུར་པ་འགའ་ཞིག་གིས་ཁྱོད་
ཀྱི་བྱུང་བ་བརྗོད་པའི་རྣམ་ཐར་ཞིག་བྲི་བར་བྱོས་ཞེས་དུས་རིང་མོ་ཞིག་ནས་ཡང་ཡང་
ནན་ཏན་གྱིས་བསྐུལ་མ་མང་པོ་བྱུང་ནའང་། འདི་སྙམ་སྟེ། སྒྲུབ་བརྒྱུད་ཀྱི་དམ་པ་གོང་
མ་རྣམས་ཀྱིས་ཚེ་བློས་བཏང་གིས་གདམས་ངག་ཉམས་ལེན་ལ་སྙིང་རུས་བསྐྱེད་པས།
སྐུ་ཚེ་གཅིག་གིས་ཟུང་འཇུག་གི་གོ་འཕང་བརྙེས་པའི་རྟོགས་པ་དོན་བརྒྱུད་ཀྱི་བསྟན་
འཛིན་ཆེན་པོར་བཞུགས་པ་དང་། འགའ་ཞིག་ནི་ཐོས་བསམ་སྒོམ་གསུམ། འཆད་
རྩོད་རྩོམ་གསུམ། བཤད་སྒྲུབ་ལས་གསུམ་བཅས་ཀྱིས་རྒྱལ་བའི་བསྟན་པ་འཛིན་སྐྱོང་
སྤེལ་གསུམ་གྱི་མཛད་ཕྲིན་བླ་ན་མེད་པས་བསྟན་དང་འགྲོ་བའི་དོན་བསམ་གྱིས་མི་

ཁྱབ་པ་སོགས་ཀྱི་རྣམ་པར་ཐར་པ་ནི་རྗེས་འཇུག་གི་གདུལ་བྱ་རིགས་ཅན་སོ་སོའི་ངོ་
སྐལ་དང་འཚམས་པའི་དད་དང་མོས་གུས་ཀྱིས་རིགས་སད་པ་དང་། ངེས་འབྱུང་དང་
སྙིང་རུས་ཀྱི་སྐུལ་ལྕག་ཐེབས་པ་དང་། བཅོས་མིན་མོས་གུས་ཀྱི་མཐུས་དགོངས་རྒྱུད་
ཀྱི་བྱིན་ཟབ་ཐོབ་པ་སོགས་ཀྱིས་མཚོན་དགོས་པ་དངཕན་ཡོན་ཁྱད་པར་ཅན་མང་དུ་
ཡོད་ལ། འདིར་ནི་ཁྱད་པར་དུ་གྱུར་པའི་ཡོན་ཏན་གང་ཡང་མེད་པས་ན། ཕན་པ་དང་
དགོས་པ་མེད་པར་བསམ་ནས་སྙོམ་ལས་སུ་བཞག་ནའང་། འགའ་ཞིག་གིས་དགོས་
པ་ཆེ་ཚུལ་མང་པོ་ཞིག་བསྙད་ནས་ནན་ཏར་བསྐུལ་བ་ན། ཆེད་དུ་བསྐུལ་ན་རྔ་སོགས་
བེམ་པོ་ལས་ཀྱང་སྒྲ་འབྱུང་བ་བཞིན། རང་ཚུལ་གནས་སྣང་དྲང་པོའི་ལན་ཅུང་ཟད་
ཅིག་གསོལ་ན། དུས་རབས་ལོ་རྒྱུས་ཀྱི་ཆ་ཤས་སུ་འགྱུར་བར་སེམ་ནས་རགས་རིམ་
འགོད་ན་འདི་ལྟར་ཏེ། ཆོས་རྗེ་ས་པཎ་གྱིས། ཡོན་ཏན་ཅི་ཡང་མེད་པ་དཀོན། །ཡོན་
ཏན་ཐམས་ཅད་ལྡན་པའང་དཀོན། །སྐྱོན་དང་ཡོན་ཏན་འདྲེས་པ་ལས། །ཡོན་ཏན་
གཙོ་ཆེ་མཁས་པས་བསྟེན། །ཅེས་གསུངས་པ་ལྟར། ཁོ་བོ་གྲུབ་རིགས་ཁྱུ་མཆོག་
ཅེས་སྙིགས་དུས་ཀྱི་རང་རྟགས་ཆེས་ཆེར་བདོ་བའི་དུས་འདིར། བླ་མའི་མིང་དང་
བཟོ་ལྟ་ཙམ་འཛིན་པ་བདག་ཀྱང་། བྱིས་པའི་དུས་ནས་བཟུང་ད་ལྟ་ལོ་ན་ཆེར་སོན་
པའི་བར་གྱི་བསམ་སྤྱོད་གང་ལ་ཕྱིར་འདིང་བརྒྱབ་ཚེ། ཡོངས་འཛིན་དགེ་བའི་བཤེས་
གཉེན་དམ་པ་རྣམས་ཀྱི་ཐུགས་རྗེ་བཀའ་དྲིན་ལ་བརྟེན་ནས། སྐྱོན་ཡོན་གཉིས་ལས་
ཡོན་ཏན་གྱི་ཕྱོགས་ལྕི་ཙམ་མིན་ནམ་སྙམ་དུ་མངོན་པར་རློམ་མོད། ལུགས་གཉིས་
མཁྱེན་སྤྱན་ཡངས་ཤིང་གཟུ་བོར་གནས་པ་ཀུན་གྱིས་གཟིགས་ཚེ་གསལ་པོར་རྟོགས་
སྙམ་མཆི། དེ་ཡང་རང་གང་དུ་ལུས་བླངས་པའི་ཡུལ་དང་རིགས་རུས་སོགས་ཀྱི་

གནས་ཚུལ་མདོ་ཙམ་སྨོས་ན། བོད་ཆེན་ཡངས་པའི་ལྗོངས་ཀྱི་བྱེ་བྲག་མདོ་སྟོད་ཟལ་
མོ་སྒང་གི་ནང་གསེས། སྤྱན་རས་གཟིགས་ཀྱི་སྤྲུལ་པར་ལུང་གིས་བསྔགས་པའི་ནང་
ཆེན་ཆོས་རྒྱལ་ཆེན་པོའི་ཆབ་འོག །སྒོམ་སྡེ་ནང་ཆེན་ཞེས་པར་གྲགས་པའི་ལྗོངས་
དེར། འབངས་སྡེ་ཤོག་ཆེན་བཅོ་བརྒྱད་དུ་ཕྱེས་ནས་ཆགས་པ་ལས། ལྕི་ཞེས་པའི་ཆུ་
ཀླུང་ཆེན་པོ་དལ་གྱིས་འབབ་པའི་ངོགས་རྒྱུད་ལ་ལྕི་ཞེས་པའི་མིང་དུ་ཆགས་ཤིང་། དེ་
ལའང་བན་གྲུ་གཉིས་ཞེས་ཡོད་པ་ལས་བན་རུ་ཞེས་རི་དབང་ཇོ་བོ་སྐེད་རྒྱལ་གྱིས་སྐོང
བའི་ས། སྐེད་མདའ་ཁ་ཞེས་པའི་གྲོང་སྡེར། བཻ་ལྷ་ཡི་གདུང་རྒྱུད་ལས་བྱུང་བའི་མི་
རབས་ལས། བཻ་ལྷ་ཕོ་ཞེས་ལྕི་ཆུའི་དགེ་བསྙེན་བར་བློན་ཆེན་པོ་བྲན་དུ་བཀོལ་ནུས་
པ་ཞིག་བྱུང་བ་ལ། ཆགས་མེད་རཱ་གས། བཻ་ལྷ་ཕོ་ལྷ་ཡི་གདུང་རྒྱུད་ལ། །མཁས་གྲུབ་
རིག་འཛིན་གྱི་ཉག་ཐག་ཡོད། །ཅེས་ལུང་དུ་བསྟན་པར་གྲགས་པ་དེ་ལས་མི་རྒྱུད་
རིམ་པར་བྱུང་བ་ལ་མཁས་བཙུན་དང་། སྒོམ་ཆེན་བཟང་པོ་འགའ་རེ་བྱུང་བའི་ལོ་རྒྱུས་
མཆིས་ལ། བདག་གི་མེས་པོ་རྣམས་ཀྱང་སྨན་རྩིས་སོགས་རིག་གནས་ཤེས་བྱ་སྣ་
ཚོགས་ལ་མཁས་པ་དང་། སྒྲུབ་པ་ཉམས་ལེན་ལ་བརྩོན་པ་ཤ་སྟག་མཆིས་ཤིང་། རང་
གི་དལ་རྟེན་སྐྱེད་བྱེད་ཀྱི་ཕ་ནི་ཐབས་མཁས་ཞེས། ཀུན་གྱིས་མི་གཞི་བཟང་བར་བརྩི་
ཞིང་འཇམ་དཔལ་མཚན་བརྗོད་ལ་བར་མེད་དུ་ཁ་ཏོན་བྱེད་ཅིང་སྡིག་སྤོང་དགེ་སྒྲུབ་
ལ་ལྷུར་ལེན་ཡང་དག་པར་བྱེད་པ་ཞིག་གོ །མ་ནི་སྨུག་པོ་གདོང་གི་རིགས་ལས་རྫོང་
ཐང་འབྲོང་པ་བེ་ཧུ་ཞེས་ནང་ཆེན་རྒྱལ་པོའི་མདུན་ན་འདོན་གྱི་ཁྱིམ་རྒྱུད་དུ་སྐྱེས་ཤིང་།
འཁྲུལ་ཞིག་ས་སྤྲུལ་རིན་པོ་ཆེ་དང་། བླ་མ་སྨར་རྒྱ་གྲགས་པ་སོགས་ཀྱིས་རིགས་བཟང་
དུ་གསུངས་ཤིང་རྗེས་སུ་བཟུང་ནས། རཏ་གླིང་གི་ཐུགས་སྒྲུབ་ཀྱི་སྐུ་གསུམ་སྒྲུབ་པར་ལོ་
3

གསུམ་བསྡད་པ་དང་། རྒྱུན་པར་ཉམས་ལེན་དང་དགེ་སྦྱོར་ལ་འབད་ཅིང་། དད་མོས་
དང་སྙིང་རྗེ་སོགས་གཞན་ལས་ལྷག་པའི་གཤིས་བཟང་ཅན། མཁའ་སྤྱོད་དབང་མོའམ།
ཨ་སྐྱིད་ཅེས་འབོད་པ་ཞིག་གོ །དེ་གཉིས་ཀྱི་རྒྱུད་ལ་མིང་སྲིང་ལྔ་བྱུང་བའི་དང་པོ་བུ་མོ་
དགའ་འཛོམས་སྐྱིད་མཚོའམ། བཙུན་མིང་སྐལ་བཟང་ཆོས་སྒྲོན་དང་། གཉིས་པ་རང་
དང་། གསུམ་པ་རྒྱང་དགོན་བླ་རུ་ངག་དབང་ཕྲིན་ལས་ཀྱི་སྤྲུལ་སྐུ་མདོ་སྔགས་བསྟན་
འཛིན་དང་། བཞི་པ་མགར་མི་འགྱུར་གྱི་ཡང་སྲིད་དུ་ལུང་ཟིན་ཚུལ་ཁྲིམས་རྒྱ་མཚོའམ་
འཆི་མེད་དཔལ་ལྡན། ལྔ་པ་བུ་མོ་ཚེ་རིང་གཡང་འཛོམས་བཅས་ཡིན་ལ། རང་ནི་རབ་
བྱུང་བཅུ་དྲུག་པའི་ལྕགས་རྟ་ལོའི་རྒྱལ་ཟླའི་གྲལ་ཚེས་བཞི་པའི་ནམ་ལངས་ཉི་མ་རི་རྩེར་
ཤར་བའི་སྐབས་བཙས་པ་ཡིན་འདུག་ཅིང་། མའི་སྦྲུམ་ན་གནས་པའི་སྐབས་དང་།
བཙའ་བའི་སྐབས་སོགས་ལ་ཕ་མའི་རྨི་ལམ་ཁྱད་མཚར་མང་པོ་དང་། ཕྱི་རུ་ཡང་དགེ་
བའི་ལྟས་བཟང་འགའ་རེ་བྱུང་བ་རྣམས་མེས་པོ་འཚོ་མཛད་བསྟན་པ་དར་རྒྱས་ནས་ཟིན་
རིས་སུ་བཏབ་པ་འདུག་ནའང་མང་བས་བཞག །བཙས་སྐབས་ལུས་ཧྲིལ་པོ་ཕྲུ་མས་
གཡོགས་འདུག་པ་དབྲལ་སྐབས་དྲི་ཞིམ་པོ་ཞིག་གིས་ཁངཔ་ཁྱབ་པ་བྱུང་ཟེར། དགུན་
ཡིན་ཀྱང་ཁྱིམ་གྱི་ལྟག་རྒྱབ་ནས་མེ་ཏོག་སེར་ཆེན་དབྱར་གྱི་མེ་ཏོག་ལྟ་བུ་གཉིས་བཀྲ་
ཤིས་སྒྲོལ་མ་ཟེར་བའི་ལས་རོགས་པ་ཞིག་ཡོད་པ་དེས་སྐབས་དེར་རྙེད་བྱུང་བ་དང་།
ཆུ་ཟོམ་གང་བླངས་པ་འོ་མའི་མདོག་ལྟར་བྱུང་བ་དང་། མཐོང་མ་མྱོང་བའི་བྱ་སྤུ་སྡུག་
ལྡན་པ་ཆུང་བ་གཉིས་ཀྱིས་འཕུར་ལྡིང་རྩེ་མོ་དང་ཁང་པའི་ཉི་ར་ཁར་བབ་ནས་སྐད་སྙན་
པོ་རེ་བསྒྲགས་ནས་འཕུར་སོང་ཟེར་འདུག །ཁ་བ་པད་འདབ་ཅན་ཅུང་ཟད་བབ་ཅིང་ཉི་
སྤྲིན་འཛོམས་པས་འཇའ་དུམ་བུ་མང་པོ་བྱུང་བར་ཐག་རིང་གི་ཡུལ་མི་རྣམས་ཀྱིས་

མཐོང་བས་ཡ་མཚན་དུ་གླེང་བ་བྱུང་། སྐབས་དེར་འཁྲུལ་ཞིག་ས་སྤྲུལ་རིག་འཛིན་ཆོས་
རྒྱལ་བསྟན་པའི་ཉི་མ་ཁྱིམ་དེར་བཞུགས་ཡོད་པ་དང་འགྲིགས་པས་ཁོང་གིས་ཁྲུས་
མཛད་པ་དང་། གྲུབ་རིགས་ཁྱུ་མཆོག་ཅེས་པའི་མིང་དང་བྱིན་མདུད་སོགས་བསྩལ་ཞིང་
སྐུ་པང་དུ་བླངས་ནས་མཉེས་ཚུལ་ཆེར་གནང་བ་དང་། གྲིབ་ལ་འཛེམ་ཞིང་གཙང་སྦྲ་
རྒྱུན་འཁྱོངས་བྱེད་གལ་ཆེ་བའི་ཞལ་བཀོད་གནང་བར་འདུག །བཙས་པའི་ཉིན་ནས་
མཆོག་གསུམ་གྱི་སྐྱབས་འོག་དང་འབངས་སུ་ཚུད་པ་ནི་བླ་མ་དམ་པ་དངཕ་མ་བཟང་
པོའི་བཀའ་དྲིན་ལས་བྱུང་བ་དང་རང་ཡང་ལས་སྐལ་མི་དམན་པར་སེམས་སོ། །བྱིས་པ་
ཕྲ་མོ་ཚིག་མི་ཐོན་པའི་སྐབས་ཉི་མའི་ཟེར་ལ་ལྟ་ནས་དགོད་པ་དང་ལྡབ་ལྡིབ་མང་པོ་
བཤད་ནས་ལག་པས་བསྙབ་པ་དང་། སྐབས་རེ་སྔགས་སྐད་ལྟ་བུ་གསལ་མི་གསལ་རེ་
ཐོན་པ་རྒྱུན་པར་ཡོད་ཟེར། ལོ་བཞིར་སོན་སྐབས་ངེད་མིང་སྲིང་གཉིས་ཀ་མ་ཡིས་
མཆོད་ཁང་དུ་ཁྲིད་ནས་ཕྱག་དང་མཆོད་མེ་ཕུལ་རྗེས་ཡི་གེའི་ཕྱི་མོ་བསླབས་བྱུང་བ་ད་
ལྟའང་གསལ་པོར་དྲན་འདུག །རིང་པོར་མ་ཐོགས་པར་འབྲུ་དེད་ཀློག་ཤེས་པ་བྱུང་།
འདི་སྐོར་སྔ་ཕྱིར་གཞན་གྱིས་རྟ་ཕྱུགས་སོགས་བོར་སྟོར་བྱུང་བ་དང་། ནད་པ་འཚོ་འཆི།
བྱེས་སོང་གི་འགྲུལ་བ་སླེབ་མིན་སོགས་ཁྱིམ་མཚེས་དང་ཡུལ་མི་རྣམས་ཀྱིས་དྲིས་ཚེ་
གསལ་པོ་བཤད་པ་ན་འདིས་ཤེས་པར་འདུག་ཅེས་འདྲི་མཁན་མང་པོ་བྱུང་བར་མེས་པོ་
ལྷ་རྗེ་ནས་བྱིས་པ་ཁ་མ་རྩེ་ཞེས་ཡང་ཡང་འགོག་དགོས་པ་བྱུང་ཟེར། ནམ་མཁའ་ནས་
བླ་མ་ཞྭ་ཁྲ་བོ་གྱོན་པ་དང་། ཞྭ་དམར་པོ་རྔ་མ་རིངཔོ་ཅན་གྱོན་པ་གཉིས་སྐབས་སྐབས་
སུ་འཕུར་ཡོང་གི་འདུག་པ་དེ་སུ་རེད་ཅེས་དང་། རྒྱབ་རིའི་ནགས་གསེང་ན་བླ་མ་གཟན་
དཀར་པོ་གྱོན་པ་སྐྲ་དང་ཨག་ཚོམ་དཀར་པོ་ཅན་ཕྲེང་བ་ནག་པོ་རྩིང་པོ་བཟུང་བ་ཞིག་

ཤུག་སྡོང་ལ་བརྟེན་ནས་བསྡད་འདུག་པར་ཐུག་བྱུང་སོགས་མིག་ཡོར་ལྟ་བུའི་མཐོང་སྣང་
ལབ་ལོབ་མང་པོ་བཤད་ཡོད་འདུག །དབྱར་དགུན་གྱི་གྱོན་པ་གང་ཡིན་ཀྱང་དམར་
པོའམ་སེར་པོ་རེ་མིན་ཚེ་གཏན་ནས་གྱོན་ཁ་མི་ཉན་པ་དང་། གྲོང་གི་བྱིས་པ་རྣམས་དང་
ལྷན་དུ་འདོན་པ་བྱེད་ཚུལ་དང་། བྱིན་འབེབས་བྱེད་སྟངས། དབང་བསྐུར་བ། འཆམ་
བྱེད་སྟངས་སོགས་ཁོ་ན་རྩེ་བ་དང་། གཡམ་པས་གཙུག་ལག་ཁང་དང་སྐུ་བཞེངས་
ཚུལ་བྱེད་ནས་ང་ཡི་དགོན་པ་ཡིན་ཟེར་བ་དང་། བླ་མ་གྲྭ་པ་དང་མཆོད་ཆས་རོལ་ཆ་
སོགས་ལ་ཧ་ཅང་དགའ་ཞེན་བྱེད་པ་སོགས་སེར་མོའི་བག་ཆགས་ཡོད་པ་ཞིག་ཡིན་
འདུག་ཅིང༌། འབུ་སྲིན་སྲོག་ཆགས་རིགས་ལ་གནོད་པ་གཏན་ནས་མི་བྱེད་ཅིང་ཁྱིམ་
ནས་སྒོ་བཤས་བྱེད་པ་མཐོང་ཚེ་ཉིན་ཁ་ཤས་ལ་ས་གཞན་དུ་འབྲོས་པ་དང་། བྱི་ལས་བྱ་
བྱིའུ་སོགས་གསོད་པ་མཐོང་ཚེ་ངུད་མོ་བྱེད་པ་སོགས་སྙིང་རྗེའི་རྣམ་པ་ལྟ་བུ་རང་གཤིས་
ལ་ཡོད་པ་ཞིག་ཡིན་ཟེར་འདུག །སྐབས་ཤིག་མགར་རིན་པོ་ཆེ་ཕྲིན་ལས་ཡོངས་ཁྱབ་
ཀྱིས་འཇའ་དམར་གནས་སུ་ཐུགས་ཆེན་བུམ་སྒྲུབ་འཚོགས་སྐབས་རང་གི་ཨ་མེས་
སངས་རྒྱས་ནས་བཀའ་བསྒོ་བྱིན་རླབས་ཞུ་རུ་ཁྱེར་སོང་བས། ཁྲི་ཁར་བླ་མ་དབུ་སྐྲ་
ལྕང་ལོ་དང་གཡུ་རྣ་ཅན་ཞིག་བཞུགས་འདུག་པ་དེས་རང་གི་གདོང་ལ་ལྗགས་མཆིལ་
མངཔོ་བཏབ་པ་དང་། དབུ་ཐོད་དངཕྱག་དབང་གནང་ཞིང་སྲུང་མདུད་སེར་པོ་ཞིག་དང་
ཁ་ཐག་རིང་པོ་ཞིག་གཡོགས་བྱུང་བ་ད་ལྟའང་དྲན་གྱིན་འདུག །དེར་བརྟེན་ཡུལ་མི་
ཀུན་གྱིས་བྱིས་པ་དེ་སྤྲུལ་སྐུ་ཞིག་ཡིན་ངེས་ཞེས་གླེང་སྐད། ཁྱུང་སྤྲུལ་རིན་པོ་ཆེ་པདྨ་
ཕྲིན་ལས་རྒྱ་མཚོ་དང་། འཁྲུལ་ཞིག་གི་བླ་མ་རྣམ་གཉིས། མགར་རིན་པོ་ཆེ་བཅས་
བཞི་དེ་ཁྱིམ་གཞིས་འདིར་ནམ་ཕེབས་ལ་བྱིས་པ་མང་མའི་གསེབ་ནས་དམིགས་བསལ་

གྱིས་ང་རང་སྐུ་པང་དུ་ལེན་པ་དང་སྲུང་བྱིན་དང་ཁ་མངར་རེ་གནང་བ་སོགས་ཐུགས་
བརྩེས་རྟག་པར་སྐྱོང་གིན་ཡོད། སྐབས་ཤིག་མེས་པོ་སངས་རྒྱས་དང་ལྷན་དུ་བྱམས་མེ་
དགོན་ལ་བསླེབས་ཤིང་འཁོར་ཆེན་ཁང་དུ་ཉལ་བའི་ཐོ་རངས་གཉིད་ལས་སད་ཙ་ན།
འཁོར་ཆེན་དེ་ཉིད་མི་ནག་པོ་མགོ་བཞི་དང་ལག་པ་མང་པོ་ཅན་ཞིག་ཏུ་མཐོང་བ་ཨ
མེས་སངས་རྒྱས་ལ་འདི་སུ་རེད་དྲིས་སྐབས་ཅི་ཡང་མི་འདུག་བྱིས་པའི་རྨི་ལམ་ཡིན
འོང་ཟེར། ཕྱི་ཉིན་ཨ་མེས་ཀྱིས་དགེ་རྒན་ཡེ་ཤེས་འབྲུག་རྒྱལ་ལ་དེ་ཚུལ་བཤད་སོང་
བས། ཡེ་ཤེས་འབྲུག་རྒྱལ་གྱིས། འཁོར་ཆེན་འདི་བདེ་མཆོག་གི་བསྙེན་པ་ཡིན་པས་
བདེ་མཆོག་གི་སྐུ་ཡིན་ཐང་། བྱིས་པ་སྐྱེ་བཟང་ཞིག་ཡིན་པ་འདྲ་ཟེར། ཡང་གད་ཧོབ་
ནས་ནམ་སོང་ལ། འཕྲང་གཉིས་བར་གྱི་རི་ངོས་ནས་བུ་མོ་རྒྱན་གོས་བཟང་པོ་ཅན་
འགས་མེ་ཏོག་ལྡེར་ཁ་ཙམ་མང་པོ་འཐུ་ཞིང་འགྲོ་བ་མཐོང་གིན་ཡོད་པ་དེ་ཚུལ་སྨྲས་པ་
ན། མེས་པོ་བསྟན་པ་དར་རྒྱས་ཀྱིས། རི་དེ་ལ་ཕྱི་ཆུ་དབར་གྱི་གནས་ཚབ་ཡིན་ཞེས་བླ་
མ་རྣམས་ཀྱིས་གསུངས་པས་ན། ཚེ་རིང་མ་ཡིན་ལས་ཆེ་ཞེས་ཟེར། དེ་སོགས་བྱིས་
པའི་བྱུང་རྒྱལ་གྱི་གཏམ་དང་སྤྱོད་པ་ཡ་མ་ཟུང་ལ་ཀུན་གྱིས་ཁྱད་མཚར་དུ་བརྩི་བ་ཡོད་
ཚུལ་ཆལ་ཆོལ་མང་ཙམ་མཆིས་མོད་སྙིང་པོས་དབེན་པས་བཞག །དེ་སྐོར་ཙམ་ན་ཚེས་
བཅུ་དགོན་བཤད་སྒྲུབ་ཆོས་གླིང་གི་འདུས་སྤྱི་དང༌། ནང་ཆེན་རྒྱལ་པོ་བཅས་ཡོན་
མཆོད་ལྷན་ནས་ཞུ་མགྲོན་བང་མི་སྐྱ་སེར་ལྔ་ཆེད་བཏང་གིས་བདེ་ཆོས་ཞབས་དྲུང་གསང་
བདག་ཆོས་ཀྱི་མགོན་པོ་སྐུ་ཕྲེང་བརྒྱད་པ་མཐུ་སྟོབས་ཆོས་ཀྱི་རྒྱ་མཚོ་རིན་པོ་ཆེ་དང་།
མཚུར་ཕུའི་རྒྱལ་དབང་ཀརྨ་པ་སྐུ་ཕྲེང་བཅུ་དྲུག་པ་རིག་པའི་རྡོ་རྗེ་བཅས་ཀར་འབྲུག་
གཉིས་ཆར་ལ་འཁྲུལ་ཞིག་བདུན་པའི་ཡང་སྲིད་གར་ཕེབས་བཀའ་ལུང་ཞུ་རུ་བཏང་བས།

གཉིས་ཀས་ཡང་སྲིད་ཀྱི་སྐུ་རྐྱེན་སེལ་བའི་ཞབས་རིམ་མང་ཙམ་བསྐྱར་གནང་ལས་
བཀའ་ལུང་མ་ཐོབ། དེ་ལྟར་ལོ་སྔ་ཕྱི་འགར་ཐེངས་གསུམ་ཙམ་ཞུ་བ་ཕུལ་བའི་རྗེས་
མར་བཀའ་ལུང་ཐོབ་སྟེ། རྒྱལ་དབང་ཀརྨ་པས་དགོན་པའི་ལྷོ་ནུབ་རྟ་ལམ་ཉི་མ་གཅིག་
ལྷག་ན་ཆུ་གཉིས་ཀྱི་མདོ། བྲག་གཅིག་གི་སྟེང་། མི་ཚང་དཔོན་མིང་ཐོབ་པ་ཞིག་ཏུ།
ཕ་ལ་ཐབས་དང་། མ་ལ་ཨ། ཁྱེའུ་ལྕགས་རྟ་ལོ་པ་མཚན་བཟང་ཞིག་ཡོད་པར་ངེས་
ཞེས་དང་། ཆོས་མགོན་རིན་པོ་ཆེས་ཀྱང་དེ་དང་དགོངས་པ་གཅིག་མཐུན་གྱི་བཀའ་
ལུང་ཚིགས་བཅད་མ་ཞིག་དང་། མགུལ་དར། ཕྱག་མདུད། མཚན་ཡིག །ཞབས་
བརྟན་བཅས་གནང་བ་དང་། གོང་མ་ཆོས་ཀྱི་རྒྱ་མཚོས་བསྟན་པ་སྤྱིའི་ལུང་བྱང་གནང་
བའི་ནང་། ཨ་ཨ་ཡི་སེམས་ལ་ཨ་ཞིག་བཀྲ། །ཞེས་པར། ཕྱག་མཆན་གྱིས་ཨ་དང་པོ་
ལ་ཡུལ། ཨ་གཉིས་པ་ལ་སྐྱེད་མ་ཞེས་གནང་ཡོད་པ་བཅས་གསུམ་ཀ་གུང་མཐུན་པར་
བྱུང་བ་ཡིན་འདུག །སྐབས་དེར་སྲོལ་རྒྱུན་ལྟར་སྐུ་ཆས་ངོས་འཛིན་ཆེད་གོང་མའི་ཕྱག
ཕྲེང་། གསོལ་ཞལ། གདིང་བ། དབང་གི་དར་སྤོབ་བཅས་གསང་སྟབས་སུ་བསྣམས
ནས་འཁྲུལ་ཞིག་ས་སྤྲུལ་རིན་པོ་ཆེ་དཔོན་སློབ་དང་། ཚེས་དགོན་གྱི་དགེ་དྲག་བཤད་
སྒྲུབ་དང་། དོན་རྒྱལ་སོགས་ལྷན་དུ་དབྱར་གྱི་དཀར་བསོད་ཡིན་པར་བསྙད་ནས་
གསང་གཞུང་དང་གཟེ་གཞུང་སྟོད་སྨད་རྣམས་སུ་ཕེབས་ཤིང་། ལམ་ཞོར་དུ་ང་ཚོའི་གྲོང་
སྡེའི་ཉེ་ལོགས་སག་སྦལ་ཁ་ཞེས་པར་བཞུགས་ཞག་མཛད་པར། རང་གི་མས་ཁྱིམ་གྱི་
ལྡུམ་ར་ནས་མེ་ཏོག་མང་ཙམ་བཏུས་པ་རྣམས་དང་། འོ་མ་དེམ་གང་བཅས་ཁྱེར་ནས་ང་
ཁྲིད་དེ་བླ་མ་མཇལ་དུ་ཕྱིན་པ་ན་བླ་མས་བྱིས་པའི་མགོ་ལ་ཕྱག་གིས་བྱིལ་བྱིལ་བཅས་
དབུ་ཐོད་གཏུག་པ་ན། ཁོང་གི་མགུལ་ན་གོང་མའི་ཕྱག་ཕྲེང་མནབས་ཡོད་པ་དེ་ལ་ལག་
2

གིས་འཇུས་ནས་འདི་ངའི་ཡིན། ང་ལ་དགོས་ཞེས་གཏོང་དུ་མ་འདོད་པ་དང་། མཆོད་
སྟེགས་ཁར་གོང་མའི་གསོལ་ཞལ་བཞག་ཡོད་པ་དེ་མཐོང་བས་འདི་ངའི་ཕོར་པ་ཡིན་
ཟེར་བ་དང་། གདིང་བ་དང་དར་སྤོབ་གུར་གྱི་ཀ་བའི་ལོགས་སུ་བཀལ་ཡོད་པ་མཐོང་
བས་ངའི་སྡོད་ས་དང་དབང་གནང་སྤྱད་ཡིན་པས་ངས་ཁྱེར་དགོས་ཞེས་སྨྲས་ཤིང་སྐུ་
ཆས་བཞི་ཀ་ངོས་བཟུང་བས་བླ་མ་ཐུགས་མཉེས་ཤིང། གྲྭ་དེར་ཡོད་རྣམས་ངོ་མཚར་བ་
དང་ཧ་ལས་ཤིང་འགའ་རེ་མིག་ཆུ་ཤོར་བ་བྱུང་། འདི་རྣམས་རང་གིས་ད་ལྟའང་དྲན་
ཡུལ་དུ་འདུག །དེ་སྐོར་མི་ལ་ལས་སྡེ་དགེ་རྒྱལ་པོའི་སྲས་པོར་བུ་རྟ་ལོ་པ་ཞིག་ཡོད་པ་
དེ་སྤྲུལ་སྐུ་ཡིན་ཞེས་དང་། འགའ་རེས་ཨ་ཤག་བེ་ཧུའི་བུ་ཞིག་ཡོད་པ་དེ་རེད་སོགས་
གླེང་བརྗོད་བྱུང་བ་ཡང་དེ་དག་སོམ་ཉི་གཙང་སེལ་དུ་སོང་སྐད། དེ་ནས་རྒྱལ་པོ་གཙོས་
ཡོན་མཆོད་རྣམས་ཡིད་ཆེས་གཏན་ཁེལ་བྱུང་ཞིང་། ཚེས་དགོན་གྱི་དགེ་བསྐོས་ངག་
དབང་བྱང་ཆུབ་དང་། རྒྱལ་ཚབ་བློན་པོ་འབྲོང་པ་བེ་ཧུ་གཉིས་ནས་ཨ་མྱེ་སངས་རྒྱས་
བོས་ནས་མགྲོན་སྟོན་སྣེ་ལེན་གནང་ཞིང་ཡོན་མཆོད་སོ་སོས་རྟེན་འབྲེལ་གྱི་མགུལ་དར་
དང་གནང་སྐྱེས་བཅས། ཀར་འབྲུག་གཉིས་ཀའི་ལུང་མཐུན་དང་ངོས་འཛིན་གཏན་
ཁེལ་གྱིས་སྤྲུལ་སྐུ་ཁྱེད་རང་ཚང་ལ་འཁྲུངས་ཡོད་པ་ཐག་ཆོད་བྱུང་བ་ཡིན་པས་ཡུན་མི་
འགྱང་བར་ཁྲིར་འགོད་རྒྱུ་ཡིན་ལ་དེ་ལྟར་ཚགས་སུ་ཆུད་པ་དགོས་ཚུལ་སོགས་བརྡ་སྦྱོར་
མཛད། དེ་ནས་རང་གི་ལོ་ངོ་བདུན་དུ་ལོན་པ་མེ་བྱི་ལོར་ཟླ་བ་བཞི་པར་དགོན་ནས་ཡང་
དབེན་མཁན་སྤྲུལ་གཙོས་བླ་གྲྭ་ཉི་ཤུ་ནང་དང་། རྒྱལ་པོའི་བློན་ཁྱུང་པོ་བེ་ཧུ་དང་། སྦྲ་
ཆེན་བེ་ཧུ་སོགས་སྐུ་དྲག་ལས་ཚན་དྲུང་མགྲོན་སོགས་མང་ཚན་ཞིག་རང་གི་ཁྱིམ་
གཞིས་སུ་བསུ་བར་འབྱོར། ཉིན་གཅིག་ཁངཔའི་ཡང་ཐོག་ཏུ་བྱོན་ནས་ཁོང་རྣམས་

ཀྱིས་ཁྲུས་ཆོག་གསུངས་ཤིང་། ཕྱིང་དཀར་བཏིང་བའི་ཁར་གཅེར་བུར་ཕྱུང་ནས་གྲྭ་པ་
གཉིས་ཀྱིས་ཞིབ་པར་བཀྲུས་པས་འདར་ནས་རྐང་པ་སར་མི་ཚུགས་ཙམ་བྱུང་ཡང་སྤྲོ་
སྣང་སྐྱེས་ཤིང་། བཀྲུས་ཟིན་རྗེས་ངས་ད་དུང་ལྷག་མ་དག་མི་འདུག་པས་བཀྲུ་དགོས་
ཞེས་ཁྲུས་ཆུ་བསྣན་ནས་ཡང་ཡང་བཀྲུ་བཅུག་པ་དྲན། དེའི་སྐབས་ཉི་སྤྲིན་འཛོམས་
པར་ཁ་བ་པད་འདབ་ཅན་ཅུང་ཟད་བབ་པ་དང་། འཇའ་ཟླུམ་པོ་དང་ཤར་མོ་སོགས་མང་
པོས་ཁྲ་ཆེམ་ཆེམ་ལྟ་བུ་བྱུང་བས་ཀུན་གྱིས་ཁྱད་མཚར་དུ་གླེང་བ་བྱུང་། དེ་ནས་གསོལ་
སྟོན་རིམ་པ་ལྟར་གཟབ་རྒྱས་ཕུལ་ཞིང་འཁྲུལ་ཞིག་དགོན་གྱི་གྲྭ་རྒན་ཡེ་ཤེས་རྣམ་རྒྱལ་
ནས་ལོ་རྒྱུས་ཁུངས་ལྡན་གྱི་སྟོན་བཤད་རྣ་བའི་དཔྱིད་དུ་འཇོ་བ་རྒྱས་པར་བཏང་བས་
དེར་བཞུགས་ཚང་མས་ཕྱིས་ཀྱང་རྗེས་དྲན་གྱིས་གླེང་བ་རེ་བྱུང་འདུག །དེ་ནས་ཉིན་
འགའི་རྗེས་བསུ་སྐྱེལ་གྱི་འདུ་ལོང་མང་པོ་དང་བཅས་བཏེགས་ནས་གསང་འགག་གི་
རོང་བརྒྱུད་གསང་རྫོང་གི་ཞོལ་དུ་བསླེབས་པ་ན། རྐྱང་ཧ་ཅང་མང་པོ་ཞིག་ཕྲེང་བསྟར་
གྱིས་གཤར་ནས་ངེད་ཅག་དང་བསུ་སྐྱེལ་བ་མང་པོ་དག་གི་མཐའ་ནས་གཡས་སྐོར་
གཅིག་བྱས་ཤིང་ཡུལ་བདག་གསང་རྒྱལ་རྟ་བྲོའི་རི་ངོགས་སུ་སོང་བས་ཀུན་གྱིས་ལྟད་
མོར་ཆེ་བ་ཞིག་བྱུང་བ་ནི་གསང་རྒྱལ་གྱིས་ཆིབས་བསུ་བྱས་པར་གླེང་། གཡེར་ཆེན་གྲོང་
མར་ཁར་སྒར་བཏབ། དེའི་ནུབ་སྲོད་འཁོར་ཙམ་ན་ནམ་མཁའ་ནས་འུར་ལྡིར་གྱི་སྒྲ་
ཆེན་པོ་བཅས་མེ་ཕུང་གུར་ཙམ་ཞིག་ལྷོ་ནུབ་མཚམས་ནས་འོང་ཞིང་དགོན་པའི་ཕྱོགས་
སུ་སོང་བ། ནང་ཆེན་རྒྱལ་རྒན་གྱིས་ཨ་ལྡེའུ་གོང་མས་གཟའ་བྲན་དུ་འཁོལ་བ་ཡིན་
སྟབས་ཆོས་སྐྱོང་གཟའ་བདུད་ཆེན་པོས་བསུ་བ་བྱས་ཤིང་ཕྲིན་ལས་མི་གཡེལ་བའི་
རྟགས་མཚན་བཟང་པོ་རེད་ཅེས་གསུངས་སྐད། ས་ཟླའི་ཚེས་བརྒྱད་ཉི་མ་མེ་བཞིའི་

འགྲུབ་སྦྱོར་དང་བསྟུན། སྒར་པ་སྔ་ཕྱི་རིམ་བཏེགས་ཀྱིས་གཡེར་ཆེན་ལ་ཁའི་གོང་
ལྟེབས་ནས་ནང་ཆེན་བློན་ཆེན་ཁག་རྣམས་གཙོས་འབངས་སྡེ་རྣམས་ནས་ཆིབས་བསུ་
དང་། གཡེར་ཆེན་མདའ་ཀུན་དགའ་བསྟན་འཛིན་གྱི་ཆོས་ཁྲི་ལེབ་ནས། འབྲུག་དགོན་
ཁག་རྣམས་གཙོས་ནང་ཆེན་དགོན་སྡེ་རྣམས་ཀྱི་གྲྭ་མང་རྣམས་ཀྱིས་ཆིབས་བསུ་དང་།
དཔལ་རྒྱལ་ལུང་ཆེན་ལེབ་ནས། དབུ་བླ་ཁག་བཞིས་གཙོས་པའི་བླ་སྤྲུལ་དཔོན་སློབ་
མང་པོ་དང་། ནང་ཆེན་རྒྱལ་པོ་བཀྲ་ཤིས་ཚེ་དབང་སྟོབས་རྒྱལ་མཆོག་སྐུ་དྲག་ལས་
ཚན་དཔོན་རིགས་ཞབས་གྲས་མང་པོ་བཅས་ཀྱིས་ཆིབས་བསུ་གཟབ་སྤྲོས་རྔོམ་བརྗིད་
ཀྱི་ལྟད་མོ་ཆེ་བའི་གྲགས་པ་བྱུང་། དཔའ་རྒྱལ་ཤ་འཕོང་དུ་ཐབ་བསུ་བཤམས་ཤིང་དབུ་
མཛད་ཆེན་མོ་རྣམ་རྒྱལ་སེང་གེ་ནས་བཤད་པ་མོལ་ལབ་བཏང་། མཆོད་རྟེན་རྒྱབ་
ཕྱོགས་ཀྱི་ཐང་ནས་སེར་ཕྲེང་ཧ་ཅང་མང་པོས་བསུ་བ་དང་། མདུན་ཕྱོགས་ཀྱི་ལེབ་ནས་
སེར་ཕྲེང་གཉིས་པ་བླ་སྤྲུལ་མང་པོ་བཅས་དང་། རྒྱལ་ཆེན་སྡེ་བཞིས་གཙོས་པའི་གླིང
བཞིའི་མི་རིགས་དང་། ཧ་ཤང་སྲས་བཅས་ཀྱིས་གཙོས་པའི་འཛམ་གླིང་མི་རིགས་ཀྱི་
ཆས་ཞུགས། བཀྲ་ཤིས་ལྷ་མོ་བརྒྱད་དང་མཆོད་རྫས་ཐོགས་པའི་མཐའ་རྟེན་བཅས་
ཀྱིས་རིམ་བཞིན་བསྐོར་བའི་བསུ་བ་མཛད། གཙུག་ལག་ཁང་རྣམས་སོ་སོའི་ཐོག་ཁར་
འཕྱར་རིགས་མང་པོ་དང་རོལ་བསུ་རྣམ་མང་གིས་གནམ་སའི་བར་དུ་སྙན་པར་ལྡིར་
བཞིན། སེར་ཕྲེང་རྣམས་ཀྱིས་འཆམ་རའི་མཐིལ་དུ་དགའ་འཁྱིལ་ཕྱི་ནང་རིམ་པར་
བསྐོར་བས་མདུན་བསུས་ཏེ་འབྲུག་མདོ་སྔགས་བཤད་སྒྲུབ་ཆོས་གླིང་གི་གནྡྷོ་ལ་ཆེན
པོར་དཔལ་འཁྲུལ་ཞིག་པ་སྐུ་ཕྲེང་རིམ་བྱོན་གྱི་ཆོས་ཀྱི་ཁྲི་ལ་བཀོད། དགེ་འདུན་པ་
རྣམས་ཀྱིས་ཁྲིར་འདོན་གྱི་གསུང་ཆོག་གནང་ཞིང་། བརྟན་མཁས་ཡོན་ཏན་གྱི་དཔལ་

མངའ་ཚུལ་ཁྲིམས་རིན་ཆེན་ནས་མཎྜལ་རྒྱས་བཤད་དང་། བཤེས་གཉེན་དམ་པ་པདྨ་
ལེགས་གྲུབ་ནས་འཁྲུལ་ཞིག་པའི་འཁྲུངས་རབས་དང་འབྲེལ་བའི་མོལ་ལབ་བཏང་།
གྲུབ་དབང་ཚོགས་གཉིས་རིན་པོ་ཆེ་ནས་སྟོང་ཐུན་དང་བཅས་རྫས་བརྒྱད་འབུལ་བ་
སོགས་མཛད་ཅིང་། རྒྱལ་པོའི་ཆབ་འོག་གི་དགོན་སྡེ་ཆེ་ཕྲ་དང་དཔོན་ཁག་རྣམས་
བཅས་ནས་ཁྲིར་འདོན་ལེགས་འབུལ་རྒྱ་ཆེར་ཕུལ། དེ་ནས་ཕོ་བྲང་ཐོག་ཁང་གཟིམ་
ཁང་ཤར་མར་གོང་མའི་གཟིམ་ཁྲིར་བཞག་ནས་རྟེན་འབྲེལ་གྱི་ཞོ་བཞེས་དཀར་དུ་
དྲངས་པར་ངའི་དཀར་ཡོལ་དེ་མ་རེད། འདི་ན་ཡོད་པ་རེད་ཅེས་གཏོར་སྒྲོམ་གྱི་ནང་དུ་
གོང་མའི་བཞེས་དཀར་ཡོད་པ་བླང་བྱུང་བར་དེར་ཡོད་ཀུན་ཧ་ལས་པ་ཞིག་བྱུང་ཟེར།
ལོ་དེའི་ཟླ་བ་དྲུག་པའི་ནང་རྒྱལ་དབང་ཀརྨ་པ་རིག་པའི་རྡོ་རྗེ་དགོན་འདིར་ཕེབས་ཤིང་།
ནང་ཆེན་རྒྱལ་ཁང་གི་ཐུབ་ཆེན་ལྷ་ཁང་དུ་རང་གི་གཙུག་ཕུད་ཕུལ་བས། ཀརྨ་ཀུན་ཁྱབ་
འགྱུར་མེད་ཆོས་ཀྱི་གོ་ཆ་ཕྲིན་ལས་འོད་ཟེར་སྣང་བས་ཕྱོགས་ཀུན་ཁྱབ་པའི་སྡེ་ཞེས་པའི་
མིང་དང་། སྐུ་གསུང་ཐུགས་རྟེན། ན་བཟའ་ཆ་ཚང་སོགས་ཀྱི་གནང་སྐྱེས་སྩལ་བ་དང་།
ཚོགས་ཆེན་འདུ་ཁང་དུ་ཕེབས་ནས་ཚེ་དཔག་མེད་གྲུབ་རྒྱལ་ལུགས་ཀྱི་དབང་དང་།
རྟེན་ཁྲུས་རབ་གནས་སོགས་གནང་བ་དང་། རྟ་འདྲའི་བཞུགས་སྒར་ཆོས་ཁྲི་ཁ་ནས་ཞྭ་
ནག་མཐོང་གྲོལ་གྱི་མཇལ་ཁ་དང་སྤྱན་རས་གཟིགས་ཀྱི་རྗེས་གནང་བཅས་ཐོབ།
སྐབས་དེར་གཏེར་སྟོན་ཀུན་འདུས་གླིང་པ་རང་གི་དྲུང་དུ་བྱོན་ནས་བརྟན་བཞུགས་དང་
འབྲེལ་སྐུ་གསུང་ཐུགས་རྟེན་སོགས་ཀྱིས་གཙོས་པའི་འབུལ་བ་གནང་བ་དང་། ཁོང་
དྭགས་པོ་ཁང་ལ་མཆོད་མཇལ་དུ་བྱོན་པས་དྭགས་པོའི་སྐུ་ཡིས་གསུང་བྱོན་པའི་སྒྲ་དེར་
ཡོད་ཀུན་ནས་ཐོས་ཀྱང་ཚིག་འབྲུ་གསལ་པོ་སུས་ཀྱང་མ་ཚོར་ལ། གཏེར་སྟོན་མཆོག་

གིས། གདོད་ནས་མ་བཅོས་མ་ཡེངས་པ། །དེ་བཞིན་ཉིད་ལ་དེ་བཞིན་བལྟ། །ཞེས་
པའི་ཚིག་གསལ་པོར་གསན་པ་འཕྲལ་དེར་ཡི་གེར་བྲིས་ནས་དགེ་རྒན་ལ་གནང་སོང་བ་
གསལ་པོར་དྲན། དེ་ནས་བཤེས་གཉེན་དམ་པ་ཆོས་ཀྱི་ཉིན་བྱེད་དགེ་རྒན་དུ་བསྐོ་
བཞག་བྱས་པ་ཁོང་གིས་ཉི་མ་རེ་བཞིན་སྨེ་བརྩེགས་དང་རྣམ་འཇོམས་ཀྱི་བྱབ་ཁྲུས་
མཛད་པ་དང་། འཇམ་དབྱངས་བསྟོད་སྒྲུབ་བསླབས་ནས་ལྷན་དུ་སྐྱོར་ཞིང་ཤེས་རབ་བློ་
འཕེལ་གྱི་གཟུངས་རྣམས་དང་བཅས་འཇམ་དབྱངས་རིལ་བུ་རྒྱུན་མ་ཆད་པར་བསྩལ་བ་
སོགས་བཀའ་དྲིན་བསམ་ལས་འདས་ཤིང་། པདྨ་བཀའ་ཐང་། མདོ་བརྒྱད་སྟོང་། མ་
ཎི་བཀའ་འབུམ་ཆེ་ཆུང་སོགས་ཚར་གྲངས་མང་པོར་བསྐྱར་ནས་ཀློག་སྦྱངས་པར་སྦྱངས་
འབྲས་ལེགས་ཙམ་བྱུང་། སྐྱེས་རབས་བརྒྱ་པ་དང་། མི་ལའི་མགུར་འབུམ་སོགས་
ཀློག་སྐབས་དད་པ་དང་སྐྱོ་བས་མཆི་མ་མང་པོ་འཆོར་གྱིན་ཡོད། ཞར་ལ་སྒྲིག་འདོན་
རིགས་བློ་འཛིན་རེའང་བྱེད་བཞིན་ཡོད་ལ། དེ་སྐོར་གྱི་ཉིན་གཅིག་ནམ་ལངས་རྗེས་སླར་
གཉིད་དུ་སོང་བའི་རྨི་ལམ་དུ། རང་དགོན་གྱི་ནུབ་ཕྱོགས་ཀཱི་ལ་ཕུག་པའི་འདབས།
སྤང་ལྗོངས་དང་འབབ་ཆུ་སོགས་ཉམས་སྤྲོ་བའི་ཐང་ཞིག་ཏུ་རྗེ་བཙུན་མར་པ་ལོ་ཙཱ་ཡིན་
སྙམ་པའི་བླ་མ་ཅུང་བགྲེས་ཉམས་ཅན་ན་བཟའ་སོགས་ད་ལྟའི་བྲིས་རྒྱུན་དང་མཚུངས་
པ་བརྗིད་བག་དང་ལྡན་པ་ཞིག་བཞུགས་འདུག་པའི་མདུན་དུ་རང་བསླེབས་ནས་དགའ་
གུས་དུང་བ་ཚད་མེད་པའི་ངང་ནས་ཕྱག་བཙལ་ཞིང་བྱིན་རླབས་ཞུས་པས་དབུ་ཐོད་
བསྩལ་ནས་དགྱེས་ཉམས་ཆེན་པོ་མཛད་ཅིང་ཕྱག་གཉིས་ཀ་རང་གི་མགོར་བཞག་ནས།
ཆོས་སྤྲོས་པ་ཀུན་བྲལ་ཕྱག་རྒྱ་ཆེ། །དོན་རང་རིག་སྙན་བརྒྱུད་ཟབ་མོའི་བཅུད། །ཅེས་
སོགས་ཚིགས་བཅད་ཁ་ཤས་གསུངས་པ་སྐབས་དེར་ཡིད་ལ་ངེས་ཀྱང་ཕྱིའི་ཉིན་ཚིག་

གཉིས་འདི་མ་གཏོགས་བརྗེད་འདུག །སྐབས་དེར་མདུན་ཕྱོགས་ནས་བུད་མེད་ཅིག་
གིས་ཆུ་ཟོམ་གང་དེར་བཞག་པ་དང་མེ་ཏོག་སྣ་ཚོགས་མང་པོ་ཞིག་མདུན་དེར་སྤུངས་པ་
དང་། སྐུའི་རྒྱབ་ཕྱོགས་ནས་གཞོན་ནུ་ཞིག་གིས་ཤིང་ཏོག་སྣ་ཚོགས་མང་པོ་ཞིག་མདུན་
དུ་སྤུངས་སོང་བ་དེ་གཉིས་བདག་མེད་མ་དང་དར་མ་མདོ་སྡེ་ཡིན་པ་ངོ་ཤེས་དང་ཕྲད་པ་
ལྟར་བྱུང་། གསུམ་ཀས་མེ་ཏོག་དང་ཤིང་ཏོག་འདྲེས་མ་མང་པོ་རང་ལ་གནང་བ་དང་།
མངའ་བདག་གིས་ཆུ་དེས་རང་ལ་ཁྲུས་མཛད་ཅིང་ཁོང་དུ་ཡང་ཡང་བཏུང་བས་སེམས་ལ་
བཟོད་མེད་ཀྱི་དད་པ་དང་དུང་བ་ཆེར་སྐྱེས་ནས་རྟག་པར་མདུན་དུ་སྡོད་པ་ལས་སླར་མི་
འགྲོ་སྙམ་པ་ཞིག་བྱུང་བ་ན། ཁོང་གིས་ད་ལྟ་སླར་ཅིས་ཀྱང་འགྲོ་དགོས། དོན་མང་པོ་
ཡོད། རྗེས་སོར་ངེད་ཅག་ལྷན་དུ་སྡོད་ཆོག་པས་སེམས་བདེ་བར་གྱིས། ཁྱོད་ཀྱི་ལམ་
གྲོགས་ལ་འདི་གཉིས་གཏོང་ཞེས་ནམ་མཁའ་ནས་སྐྱུང་ཀ་ལྟ་བུའི་བྱ་གཉིས་འཕུར་བ་
མདུན་དུ་བཀུག་ནས་འདི་ལ་རོགས་དང་ལམ་སྣ་གྱིས་ཞེས་གསུངས་ཏེ་བཏང་བྱུང་བ་དེ་
གཉིས་ཀྱིས་ཀྱང་སྐད་གཏོང་བཞིན་འཕུར་སོང་བར། བདག་ཀྱང་སེམས་འཕྲེང་བ་ཚད་
མེད་པ་ཞིག་གི་ངང་ནས་མང་དུ་ངུས་ཤིང་བྱ་དེ་དང་བསྡེས་ཏེ་སླར་ལོག་པ་གསལ་པོར་རྨི་
བཞིན་གཉིད་ལས་སད་ཀྱང་ད་དུང་མངོན་སུམ་ཡིན་པའི་སྣང་བས་མང་དུ་ངུས་པ་ན་དགེ་
རྒན་གྱིས་ཅི་བྱུང་བ་ཡིན་ནམ་ཞེས་གསུངས་པར་དེ་ཚུལ་ཞུས་པས། འོ་དེ་ངོ་མ་རེད།
རྗེས་ནས་མཇལ་ཆོག་པས་ད་ལྟ་ངུ་མི་དགོས། རྒྱུ་མཚན་འདི་མི་གཞན་ལ་བཤད་ཉན་
པ་མ་རེད་ཅེས་གསུངས། དགེ་རྒན་ཁོང་གི་ཐུགས་བཀོད་ལྟར་མཁན་རིན་པོ་ཆེ་རྣམ་
རྒྱལ་བཟང་པོའི་མདུན་ནས་འཇམ་དབྱངས་དམར་སེར་གྱི་རིག་གཏད་དང་། གང་བློའི་
འགྲེལ་བཤད་ཞུས་ནས་འཇམ་དབྱངས་བསྟོད་སྒྲུབ་དང་འབྲེལ་བསྟོད་པ་གྲངས་ཚད་

བསགས་པའི་སྐབས་ཤིག །གཟིམ་ཁང་སྐར་ཁུང་གི་ཉི་ཞུར་ནང་དུ་ཕོག་པའི་བརྒྱུད་ནས་
མཆོད་རྟེན་སེར་པོ་ཁྲུ་གང་ཙམ་གྱི་བུམ་ཁྱིམ་དུ་འཇམ་དབྱངས་དམར་སེར་གྱི་སྐུ་ཆུང་ངུ་
འོད་ཟེར་མིག་གིས་མི་བཟོད་པ་ལྟ་བུ་ཞིག་ཡུད་ཙམ་ལ་མཐོང་སྣང་གསལ་པོ་བྱུང་།
དབྱར་ཐོག་རྒྱབ་རི་ཁྲ་ཆེན་དུ་སྤྲོ་བསང་ཉིན་འགའ་བསྡད་སྐབས། ནུབ་གཅིག་རྨི་ལམ་
དུ་བྲག་ཕུག་ཉམས་སྤྲོ་ཞིག་ཏུ་རྟེན་དང་མཆོད་བཤམས་ལེགས་པར་བྱས་ཤིང་བླ་གྲྭ་ངོ་
ཤེས་མི་ཤེས་མང་ཙམ་ཞིག་གི་གྲལ་དུ་རང་ཡང་འཚོགས་ནས་དཀོན་མཆོག་སྤྱི་འདུས་
བཏོན་པ་རྨིས་ཤིང་། ཕྱིའི་ཉིན་དགེ་རྒན་ནས་མདང་ནུབ་ཁྱོད་ཀྱིས་གཉིད་ཟློས་བྱས་ཏེ་
དཀོན་སྤྱི་ཚར་གཅིག་བཏོན་སོང་གསུངས་ཤིང་དེ་ནས་བཟུང་དཀོན་སྤྱི་བློར་འཛིན་མ་
དགོས་པར་འདོན་ཤེས་པ་བྱུང་། རང་ལོ་དགུ་པར། གསང་བདག་ཆོས་ཀྱི་མགོན་པོ་
མཐུ་སྟོབས་ཆོས་ཀྱི་རྒྱ་མཚེ་གདན་ས་འདིར་ཞབས་སོར་འཁོད་ནས། མཚན་དཀྱིལ་
ཐོག་མར་མཇལ་བའི་སྐལ་བཟང་ཐོབ་ཅིང་ནང་ཆེན་རྒྱལ་པོ་དང་ཚེས་བཅུ་དགོན་གྱིས་
ཞབས་ཏོག་བཀུར་བཟོས་རྩལ་སྤྲུགས་སུ་ཕུལ་བ་དང་། འབྲུག་དགོན་ཁག་སོགས་ཀྱི་
བླ་གྲྭ་མང་པོ་འདུས་ཤིང་དེ་དག་སོ་སོར་གསུང་ཆོས་ཞལ་མཇལ་སོགས་ཀྱི་རེ་སྐོང་
གནང་། གཙུག་ལག་ཁང་གི་གཙང་ཁང་གི་ཐུབ་ཆེན་བྱིན་རླབས་གཟི་འབར་གྱི་མདུན
དུ་ཕྲན་དང་། ཡང་དབེན་མཁན་སྤྲུལ། ཁྲ་རིལ་ཆོས་འབྱོར་སྤྲུལ་སྐུ་བཅས་ལ་བར་
རབ་བྱུང་གི་སྡོམ་པ་སྩལ་ཞིང་། དཔལ་ལྡན་ཕྲིན་ལས་ངག་དབང་བློ་བཟང་མཐུ་སྟོབས་
ཚུལ་ཁྲིམས་བསྟན་འཛིན་ཀུན་བཟང་ཆོས་རྒྱལ་དཔལ་བཟང་པོའི་སྡེ་ཞེས་པའི་མིང་དང་།
སྐུ་གསུང་ཐུགས་རྟེན། ན་བཟའ་ཆ་ཚང་སྐུ་ཆས་མཆོད་ཆས་རིགས་སོགས་མང་དུ་
བསྩལ། ནང་ཆེན་ཡོན་མཆོད་ཀྱི་རེ་འདོད་ལྟར་ཡང་ཟབ་ཐུགས་སྒྲུབ་སྐུ་གསུམ་བླ་མ་

དགྱེས་ནོར་གྱི་དབང་ཆེན་དང་། ཞི་ཁྲོ་ངེས་དོན་སྙིང་པོའི་དབང་ཆེན། གྲུབ་རྒྱལ་ཚེ་
དབང་དང་། པད་དཀར་ཕྱག་ཆེན་སྔོན་དངོས་ཀྱི་ཁྲིད་ལུང་བཅས་གནང་། ཕྱོགས་ཀྱི་
དད་འདུས་ཡོངས་ལ་ཐུགས་རྗེ་ཆེན་པོའི་རྗེས་གནང་གི་ཁྲོམ་དབང་བྱིན་རླབས་བཀའ་
དྲིན་སྩལ་ཞིང་། དེ་ནས་བླ་མ་རིན་པོ་ཆེ་མདོ་སྨད་ཕུན་ཚོགས་ཆོས་འཁོར་གླིང་དུ་ཞབས་
བསྐྱོད་གནང་། ལོ་དེའི་དགུན་ལ་དགེ་རྒན་དམ་པ་ཆོས་ཀྱི་ཉིན་བྱེད་དེ་ཉིད་ཞིང་དུ་
ཕེབས་ཤིང་། ཡོན་མཆོད་གཉིས་ནས་དགོངས་རྫོགས་དང་གདུང་རྟེན་སོགས་ལེགས་
པར་བསྒྲུབས། དེ་ནས་མཁས་བཙུན་གྲུབ་པའི་བདག་ཉིད་དགེ་བའི་བཤེས་གཉེན་
སྟོབས་ལྡན་དབང་པོ་རང་གི་དགེ་རྒན་དུ་བཞུགས་ཤིང་། ཁོང་གི་ཐུགས་བཀོད་ལྟར་
རང་གི་ཁུ་བོ་དགེ་སློང་ཚེ་དབང་གི་རོགས་དང་བཅས་ཕྱག་ཆེན་སྔོན་འགྲོ་འབུམ་བཞི་
སྟན་ཐོག་གཅིག་ལ་བསྒྲུབས། དེ་དག་གི་བར་སྐབས་སུ་རྗེ་བཙུན་མར་མི་དྭགས་
གསུམ་རས་ཆུང་ལོ་རྒོད་སོགས་ཀྱི་རྣམ་ཐར་རྣམས་མཇལ་བས་བཅོས་མིན་གྱི་དད་མོས་
ཀྱིས་འདྲེན་བྱེད་ཀྱི་ཆུ་རིས་ནི་ནམ་དུའང་འཁྲུགས་པ་བྱུང་། རང་ལོ་བཅུ་པར། གྲུབ་
ཆེན་ཚོགས་གཉིས་སྐུ་ཕྲེང་གཉིས་པ་པདྨ་དྲི་མེད་གྲུབ་པའི་དབང་པོའི་མདུན་ནས་འབྲུག་
ལུགས་སྒྲོལ་དཀར་གྱི་དབང་དང་། ཡོངས་འཛིན་ངག་དབང་བཟང་པོའི་གསུང་སྒྲོལ་
དཀར་ཆོ་གའི་ལུང་བཅས་ཐོབ་པ་དང་། སྒྲུབ་དཔོན་བླ་མ་དམ་པ་དགེ་བའི་བཤེས་
གཉེན་ཀུན་བཟང་སྨིན་གྲོལ་གྱི་མདུན་ནས་སྒྲོལ་དཀར་ཚེ་སྒྲུབ་ཀྱི་བསྙེན་ཁྲིད་ཕྱག་ལེན་
བཅས་ཞིབ་པར་ཐོབ་ནས་སྒྲོལ་དཀར་གྱི་བསྙེན་སྒྲུབ་ཟླ་བ་གསུམ་ལ་བྱས་ཤིང་དགེ
རྒན་མཆོག་གིས་ཀྱང་ལྷན་དུ་རོགས་མཛད་པས་རྨིས་ལྟས་བཟང་བ་འགའ་རེའང་བྱུང་།
ནང་ཆེན་རྒྱལ་པོའི་སྐུ་མཆེད་གད་ཆགས་ཚངས་དབྱངས་རྒྱ་མཚོའི་ཡང་སྲིད་ཆོས་གྲགས་

རྒྱ་མཚོའི་མདུན་ནས་སུམ་རྟགས་དང་སྙན་ངག་མེ་ལོང་གི་སློབ་ཁྲིད་ཞུས་ཤིང་། ཁོང་གི་
ཕྱག་བྲིས་འབྲུ་ཚུགས་ཤིན་ཏུ་ལེགས་པ་དེར་དཔེར་བྱེད་ནས་ཡི་གེ་དཀར་ནག་ལཉཱ་ཝར་
སོགས་ཁྲིད་ཅིང་སྦྱངས་པས་བར་སྐབས་ཤིག་ན་དབུ་མེད་ཀྱི་ཡིག་ཚུགས་དེ་རང་བབ་
ཀྱིས་བྲིས་རྐང་གཞན་ཞིག་ཏུ་འགྱུར་ནས་སླར་བཅོས་རྒྱུ་མེད་པ་ལྟ་བུར་གྱུར་ཙ། ཁོང་
གིས་བྲིས་ཚུགས་འདི་ནི་བླ་མ་གོང་མའི་ཕྱག་བྲིས་མ་འཁྱུག་པ་རང་དུ་འདུག་པས་ལག་
ཏུ་གང་བྱུང་ལྟར་བྲིས་ཤིག །ཁྱེད་ལ་རིག་གནས་ཤེས་བྱའི་སྐོར་འདི་དག་བརྗེད་ལྷོང་
དྲན་བསྐུལ་ཙམ་ལས་མི་དགོས་པ་ང་ལ་ཡིད་ཆེས་བྱུང་སོང་ཞེས་གསུངས། རང་ལོ་བཅུ་
གཅིག་པར་གྲུབ་དབང་ཚོགས་གཉིས་རིན་པོ་ཆེའི་མདུན་ནས་འབྲུག་ལུགས་ཀྱི་ཕྱག
རྡོར་གཏུམ་ཁྱུང་གི་དབང་ལུང་དང་། ཀུན་བཟང་སྨིན་གྲོལ་མདུན་ནས་བསྙེན་ཁྲིད་ཞུས་
ཏེ་ཀུན་མཁྱེན་གསུང་རྡོ་རྗེ་ཕ་ལམ་སྟེང་ནས་ཟླ་བ་ལྔ་ལ་བསྙེན་པ་བཏང་། ཆོས་མགོན་
རིན་པོ་ཆེ་ཁམས་སྒར་ནས་ཡར་ཕེབས་ཏེ་མདུན་བསུ་བསྙེན་བཀུར་གཟབ་རྒྱས་བཅས་
དགོན་ནང་དུ་ཞབས་འཁོད། རབ་བྱུང་གི་སྡོམ་པ་དང་། མི་འཁྲུག་པ་ལྷ་བཅུ་གསུམ་
པའི་དབང་། མགོན་པོ་ཕྱག་བཞི་པ་ཕྱི་སྒྲུབ་ཚལ་ལུགས་ཀྱི་དབང་། གྲུབ་རྒྱལ་ཚེ་སྒྲུབ་
ཀྱི་ཁྲོམ་དབང་སོགས་སྩལ། དགེ་རྒན་མཆོག་གིས་ཕྲན་པ་བླ་མ་རིན་པོ་ཆེའི་མདུན་ཆེད་
བཅར་ཞུས་ནས་ཕྱག་ཆེན་གྱི་གདམས་ཁྲིད་བྱིན་རླབས་ཞུས་པར། མ་ཡེངས་པ་ནི་
སངས་རྒྱས་ཀུན་གྱི་ལམ། །བསྒོམ་བྱ་གཞན་མེད་དྲན་ཐོག་ཐག་ཆོད་བསྐྱེད། །ཅེས་པ་
རྩ་བར་བཟུང་ནས་ངོ་སྤྲོད་ཞལ་ཁྲིད་ཞིབ་རྒྱས་དང་། ལུགས་གཉིས་ཀྱི་བསླབ་བྱ་སྨར་བ་
བསྩལ་ཞིང་ཤིང་ཏོག་ཁ་སར་པ་ན་ཀ་ཏོ་ར་ཆེན་པོ་ཞིག་གི་གང་གནང་བྱུང༌། ནང་ཆེན་
རྒྱལ་རྒན་དབང་དྲག་ཚེ་རིང་ལྷ་རྒྱལ་མཆོག་དང་། ཚེས་དགོན་འདུས་སྤྱི་བཅས་ནས་

དགུན་ཐོག་འདིར་བཞུགས་ནས། སྤྲུལ་སྐུ་གཙོས་པའི་འདུས་སྡེ་ལ་འབྲུག་ལུགས་ཀྱི་
དབང་ལུང་གནང་གྲུབ་ཀྱི་ཞུ་བ་ནན་ཏར་ཕུལ་ནའང་། ཐུགས་ཁོམ་མེད་པའི་གནས་
ཚུལ་མང་དུ་གསུངས་ནས་ཞལ་བཞེས་མ་གནང་བར་ཕེབས་པའི་ཉིན་ཕེབས་སྐྱེལ་ཞུ་
སྐབས། དགོན་པའི་གླིང་དུ་ན་བུན་འཐུག་པོར་འཐིབ་ནས་མི་རྣམས་ཕན་ཚུན་མི་མཐོང་
བ་ཙམ་བྱུང་། ཟླ་བ་བརྒྱད་པའི་མཇུག་ནས་ཁ་བ་ཆེན་པོ་ཉིན་མང་བབ་ཅིང་། ཆོས་
མགོན་རིན་པོ་ཆེ་རྨེ་གཞུང་ཝཾ་ལུང་དགོན་དུ་ཕེབས་པ་ན་གསེར་རྩའི་བོར་ལ་ཁ་བས་
འགགས་ཟིན་པའི་གནས་ཚུལ་གསན་པས། སླར་ཚེས་བཅུ་དགོན་ལ་ཕེབས་རྒྱུ་ཡིན་
པའི་ཕྱག་ཡིག་བཅས་བང་མི་འབྱོར་ནས་ནང་ཆེན་ཡོན་མཆོད་ཀྱི་སེར་སྐྱ་འགའ་དང་
ཕེབས་བསུའི་རྟ་དྲེལ་དང་གསོལ་ཆས་སོགས་བཏང་ནས་སླར་ཕེབས་ཤིང་བྱམས་མེ་
དགོན་དུ་ཕེབས། ཕྱི་ཉིན་མདུན་བསུའི་བཀུར་བཟོས་རྒྱས་སྤྲོས་བཅས་ཚེས་བཅུ་དགོན་
དུ་ཞབས་འཁོད། སྔར་ཞུས་ལྟར་འབྲུག་སྐོར་གྱི་དབང་ལུང་བཀའ་ཆོས་གནང་གྲུབ་
ཞུས་པས་ཞལ་བཞེས་གནང་སྟེ། བཀའ་ལས། སྔར་ཡར་ཕེབས་ཁར་ཁྱེད་ཀྱི་ཆོས་སྲུང་
གིས་བཤོལ་མ་དང་རྗེས་འཇུས་མང་དུ་བྱུང་བས་ད་ཐེངས་དབང་ལུང་ཁ་ཚང་ལ་ཡུན་ཅི་
ཙམ་འགོར་རིང་སྡོད་རྒྱུ་ཡིན་ལ། སྔ་ལོར་ཁམས་སྒར་ནས་འབྲུག་སྐོར་ཁ་ཤས་ཙམ་
ལས་གནང་རྒྱུ་མ་བྱུང་བས་ད་རེབ་ཁམས་སྤྲུལ་རིན་པོ་ཆེའི་ཡང་སྲིད་ལའང་དབང་ལུང་
འབུལ་དགོས་པས་འདི་གར་གདན་འདྲེན་ཞུ་དགོས་ཞེས་གསུང་ལྟར་གྲྭ་སྐྱ་སེར་གསུམ་
ཁམས་སྒར་དུ་གདན་ཞུར་བཏང༌། ཆོས་མགོན་རིན་པོ་ཆེ་སྟོན་འཁོར་རྣམས་འཁྲུལ་
ཞིག་གཤག་ཏུ་བཞུགས་སྟན་ཆགས། ཟླ་བ་དགུ་པའི་ནང་ཁམས་སྤྲུལ་རིན་པོ་ཆེ་སྐུ་
ཕྲེང་བརྒྱད་པ་བསྐལ་བཟང་དོན་བརྒྱུད་ཉི་མ་རིན་པོ་ཆེ་སྟོན་འཁོར་རྣམས་གདན་ས་འདི་

ཉིད་དུ་ཐོག་མའི་ཞབས་སོར་འཁོད་ཅིང་མདུན་བསུ་བཀུར་བཟོ་ཞབས་ཏོག་གཟབ་སྤྲོས་
ཕུལ། ཞག་འགའི་རྗེས་ཞབས་གྲས་མང་རྣམས་སླར་ལོག་ཅིང་། ཚབ་སྤྲུལ། གཟིམ་
དཔོན་རྒན་དཔལ་འབྱོར། རྟོགས་ལྡན་ཆོས་ལེགས། རྟོགས་ལྡན་ནོར་དགའ་བཅས་
བཞུགས་སྟན་འཇགས། དགུ་པའི་མགོན་སྒྲུབ་ལ་ཆོས་མགོན་རིན་པོ་ཆེ་འཚོག་དབུར་
བཞུགས་ཤིང་བསྒྲལ་འཆམ་དང་རྔ་འཆམ་ལ་ཕེབས། ཕྱག་བཞེས་དང་འགྲིག་ལམ་
དཔེར་འོས་སུ་མཆིས་ཞེས་ཐུགས་དགྱེས་ཚོར་ཆེར་གནང༌། སྨིན་ཟླའི་ཚེས་བརྒྱད་
གཟའ་སྐར་འཕྲོད་སྦྱོར་དགེ་བའི་ཉིན། ཁམས་སྤྲུལ་རིན་པོ་ཆེ་གཙོ་བོར་བཞུགས་པའི་
འབྲུག་དགོན་ཁག་མང་པོའི་བླ་སྤྲུལ་དང་གྲྭ་རིགས། ནང་ཆེན་རྒྱལ་པོ་བཀྲ་ཤིས་ཚེ་
དབང་སྟོབས་རྒྱལ་སྐུ་མཆེད་གསུམ་དང་མདུན་བློན་ཆོས་ཀྱི་སྦྱིན་བདག་འགའ་ཤས་
བཅས་ལ་འབྲུག་ལུགས་ཀྱི་བྱང་ཆུབ་སེམས་སྡོམ་རྒྱ་ཆེན་སྤྱོད་པའི་ལུགས་ལྟར་མཆོད་
སྤྲིན་ཧ་ཅང་རྒྱ་ཆེན་པོ་དང་ཕྱག་བཞེས་རྒྱས་སྤྲོས་ཀྱིས་གནང་ཞིང་། བདག་ལ་བྱང་ཆུབ་
སེམས་དཔའ་བློ་གྲོས་རྒྱ་མཚོ་ཞེས་པའི་མིང་སྩལ། དེ་ནས་བཀའ་ཆོས་ཀྱི་དབུ་ཚུགས་
ཏེ། བླ་མ་རིགས་དྲུག་པའི་དཀྱིལ་འཁོར་ནས་བརྩམས། སྒྲུབ་ཐབས་སྐོར་ལྔའི་རྩ་བ་
ཡན་ལག་གི་སྐོར་ཡོངས་རྫོགས་དང་། འཕྲལ་དགོས་ཆོས་བཞིའི་རྩ་བ་དང་ཡན་ལག་
གི་སྐོར་མཐའ་དག །རྡོ་རྗེ་ཕྲེང་བའི་དཀྱིལ་འཁོར་ཡོངས་ཚང་དང་། སྒྲུབ་ཐབས་རྒྱ་
མཚོ། དཀོན་མཆོག་སྤྱི་འདུས་སྐོར་དང་། དྲག་པོ་དམར་ཆེན། འཇམ་དཔལ་ཚེ་
བདག་ཕྱག་མཚན་དྲུག་པ། བླ་མ་བསྟན་གཉིས། བསྟན་སྲུང་ཡོངས་རྫོགས་བྱམས་མེ་
ལྷ་མཆོག་གི་ཆོག་ཁྲིགས་ལྟར། འཇའ་ཚོན་པོད་དྲུག་སོགས་ཀྱིས་མཚོན་པའི་གསར་
རྙིང་བཀའ་གཏེར་སྣ་ཚོགས་ཀྱི་དབང་ཆེ་ཕྲ་མང་པོ་དང་། རྒྱ་རས་གསུང་འབུམ། རྒྱལ་

དབང་ཆོས་རྗེའི་གསུང་འབུམ། སྙན་རྒྱུད་གསར་རྙིང་གི་གཞུང་པོད། རྟེན་འབྲེལ་གཞུང་
པོད། ལམ་ཟབ་གཞུང་པོད། ངག་དབང་བཟང་པོ། དགེ་ལེགས་བཞད་པ། ཡེ་ཤེས་
གྲུབ་པ། འཇམ་དཔལ་དཔའ་བོ་སོགས་ཀྱི་གསུང་འབུམ། འཇའ་ཚོན་པོད་དྲུག །ཀུན་
ལེགས་རྣམ་ཐར་རྒྱས་བསྡུས་རྣམས་སོགས་ལྗགས་ལུང་མང་པོ་སྩལ་བ་རྣམས་ཞིབ་
པར་ཐོབ་ཡིག་ཟུར་འཁོད་དུ་གསལ་ལྟར་དང་། སྐབས་དེར་ཁམས་སྒར་གྱི་སྒྲུབ་བླ་ངེས་
དོན་རྟོགས་པའི་དབང་ཕྱུག་བསོད་ནམས་ཆོས་ལེགས་མདུན་ནས། རྗེ་ཀུན་དགའ་
བསྟན་འཛིན་གྱི་གསུང་འབུམ་དང་། རང་དགོན་གྱི་སྒྲུབ་བླ་ཀུན་བཟང་སྨིན་གྲོལ་མདུན་
ནས་གསུང་འབུམ་གྱི་སྐོར་འགའ་དང་། མར་མིའི་རྣམ་མགུར་སོགས་ཐོར་བུའི་སྐོར་མང་
པོ་དང་། རང་གི་དགེ་རྒན་སྟོབས་ལྡན་དབང་པོའི་མདུན་ནས་འབྲུག་ལུགས་ཀྱི་ཆོས་
སྤྱོད་རྒྱས་པ་དང་སྒེར་གསོལ་གྱི་དབང་དཔེ་སོགས་ཀྱིས་མཚོན་པའི་ལུང་ཐོར་བུའི་སྐོར་
མང་པོ་ཐོབ། དགུ་ཆུང་སྐབས་ནང་ཆེན་སྲུང་བ་ཆེན་མོ་ཞེས་ས་དགེ་འབྲི་འབྲུག་ཀཾ་ཚང་
བཅས་དགོན་ཁག་མང་པོའི་བླ་གྲྭ་རྣམས་ཀྱིས་སོ་སོའི་རང་ལུགས་ཀྱི་སྐུ་རིམ་འཛུགས་
ཤིང་། དགོན་ཁག་སོ་སོའི་སེར་ཕྲེང་དང་འཆམ་གཏོར་རྒྱག་སོགས་ལ་ཆོས་མགོན་རིན་
པོ་ཆེ་ལྟད་གཟིགས་ལ་ཕེབས་པ་དང་། འཁྲུལ་ཞིག་དགོན་པའི་སེར་ཕྲེང་ལའང་ཕེབས།
ཟླ་བ་བཅུ་གཉིས་པའི་ནང་སྐུ་མཚམས་བཅད་རྒྱ་དམ་པོར་བཞུགས་པའི་མཇུག་ནས།
ཁམས་སྤྲུལ་རིན་པོ་ཆེ་དང་བྱམས་འཁྲུལ་གཉིས་ཀྱི་བླ་མ་སོགས་ངེད་ཅག་ཉུང་ཤས་ལ་
དྲག་པོ་ཀཱི་ལ་ཡ་དང་། ཕྱག་རྡོར་གཏུམ་ཁྱུང་གི་དབང་། ཇག་པ་མེ་ལེན་གྱི་སྲོག་གཏད་
བཅས་གནང༌། ཟླ་བ་གཉིས་པའི་ཚེས་མགོར་སྐུ་མཚམས་གྲོལ་ནས་སྔ་མའི་འཕྲོས་ཀྱི་
དབང་ལུང་རིམ་མཐུད་དུ་གནང་། ཟླ་བ་གསུམ་པའི་ནང་བདེ་མཆོག་སྒྲུབ་མཆོད་ཀྱི་

འཚེག་དབུར་ཕེབས། ས་ཟླའི་ཚེས་པ་བཅོ་ལྔར་སྔར་རྡོར་ཕྲེང་སྐབས་རྗེས་ལ་བཞག་
པའི་དུས་འཁོར་གྱི་དབང་གཟབ་སྤྲོས་ཀྱིས་གནང་ཞིང་། རྡོ་རྗེ་སློབ་དཔོན་གྱི་དབང་གི་
སྐབས། མདོ་ཁམས་བརྒྱད་པ་རིན་པོ་ཆེ་དང་། ཕྲན་བཅས་ལ་ཁྲི་ཆས་རྒྱས་སྤྲོས་ཁར་
རིགས་ལྔ་ཆས་འཇུག་རུས་རྒྱན་བཅས་མནབས་ནས་བཞུགས་སུ་བཅུག་ཅིང་། རྡོ་དྲིལ་
ཆ་རེ་གནང་ནས་རྡོ་རྗེ་སློབ་དཔོན་དུ་མངའ་གསོལ་གནང་། དེ་དག་གི་བར་སྐབས་
རྣམས་སུ་ཆོས་མགོན་རིན་པོ་ཆེའི་མདུན་ནས་ཚོགས་དང་མཆོད་རྫས་གཏོང་སྒོ་རྒྱས་
འཛོམས་སྒོས་ཚོགས་ཆེན་དུ་ཁམས་པའི་ཐུགས་སྒྲུབ། བདེ་མཆོག་དྲུག་ཅུ། ཕག་མོ་
བཅོ་ལྔ། བླ་མ་བསྟན་གཉིས། དཀོན་མཆོག་སྤྱི་འདུས་སོགས་ཀྱི་ཚོགས་འཁོར་རྒྱས་
སྤྲོས་ཐེངས་མང་པོར་གནང་། སྐབས་རེར་སྐུ་བསྙེལ་གསོ་བ་དང་འབྲེལ་ནང་ཆེན་རྒྱལ་
པོ་སྐུ་ངོས་རྣམས་དང་ངེད་ཅག་བཅས་ལ་གསོལ་ཚིགས་བཟང་པོ་ཐེངས་མང་གནང་།
དབྱར་སྤྲོ་བསང་དུ་རི་ཁར་ཕེབས་ཤིང་དགྱེས་སྤྲོའི་རྩེ་སྟོན་སྐྱིད་པོ་ཉིན་ཁ་ཤས་རེ་གནང་
བ་སོགས་མཛད། གཞན་ཡང་སྔ་ཐོག་དམ་སྲིས་ཕུང་དཀྲུག་གིས་ཚེས་བཅུ་དགོན་དང་།
ཙོང་མདའ་དགོན་གཉིས་བར་དུ་རྩོད་འཛིང་གླེང་བརྗོད་ཀྱི་འགལ་བ་ཆེ་ཙམ་བྱུང་ནས་ལོ་
མང་རིང་སུས་ཀྱང་འདུམ་མ་ཐུབ་པ་དེ་ཉིད་འདུམ་སྒྲིག་གནང་ཞིང་དགོན་ཕན་ཚུན་
མཐུན་ལམ་གཏན་ཐུབ་བྱུང་བ་དང་། ཚོགས་གཉིས་རིན་པོ་ཆེ་དང་ནང་ཆེན་རྒྱལ་རྒན་
སྐུ་མཆེད་བར་གྱི་འགལ་འདུམ་གཙང་འགྲིག་གནང་བ་དང༌། ཆོས་ཕུག་དགོན་དང་
རྫོགས་ལྕམ་དགོན་པའི་སྡེ་དགོན་བར་གྱི་འགལ་བ་འདུམ་འགྲིག་གནང་བ་བཅས་སོ་
སོར་འགལ་བ་གཏིང་སེལ་མཐུན་ལམ་སྔར་ལས་ལྷག་པ་བཅས་བྱུང་བ་ནི། ཐུགས་རྗེའི་
བྱིན་རླབས་བདེན་མཐུ་ཁྱད་པར་འཕགས་པ་ལ་ཐམས་ཅད་ཡིད་ཆེས་དགའ་གུས་ཐུན་

མིན་བྱུང་། རང་དགོན་གྱི་བཅའ་སྒྲིགས་ལ་དག་ཐེར་དང་འགྲིག་ཁྲིམས་དམ་འཛིན་
སོགས་ཀྱི་ཞལ་ཁྲིད་སློབ་སྟོན་ཞིབ་ཅིང་ནན་མོ་སྩལ་བས་འདུས་པ་རྣམས་ཡིད་འཁུལ་
ཞིང་མཆི་མ་འཁྲུག་པ་བྱུང༌། སྔར་གྱི་འགྲིག་ཁྲིམས་མིག་ལྟོས་བཟང་ཞེས་བསྔགས་
བརྗོད་ཡང་ཡང་མཛད། དེ་ནས་དབྱར་མཆོད་ཚེས་བཅུ་ཆེན་མོ་གཟབ་རྒྱས་སུ་ཚུགས་
པའི་འཚོག་དབུར་ཕེབས་ཤིང་། གུ་རུ་ཞི་བའི་ཁྲོམ་དབང་གནང་། ཚེས་བཅུའི་རྗེས་སུ་
ཚང་གསར་ངག་ཕྲིན་སྤྲུལ་སྐུ་བསམ་གཏན་རྒྱ་མཚོའི་མདུན་ནས་མཆོག་གྱུར་གླིང་པའི་
ཟབ་ཆོས་སྔགས་ཀྱི་གསོ་སྦྱོང་གི་དབང་སྐྱབས་མཆོག་རྣམ་གཉིས་གདན་འཛོམས་ཀྱིས་
གསན་བཞེས་གནང་སོང་བ་ངེད་ཅག་གིས་ཀྱང་ལྷན་དུ་ཐོབ་ཅིང་། བདེ་ཆེན་ཆོས་འཁོར་
དུ་སྔགས་གསོའི་སྒྲུབ་མཆོད་འཛུགས་བཞེད་ཀྱིས་བཅས་ཕྱག་ལེན་གདངས་དབྱངས་
སོགས་རང་དགོན་གྱི་དབུ་ཆེན་སྟོབས་ལྡན་དབང་པོ་མཆོག་གིས་བདེ་ཆོས་ཀྱི་དབུ་
མཛད་དང་མཆོད་དཔོན་རྣམས་ལ་སློབ་ཁྲིད་ཞིབ་ཏིག་ཕུལ། དུས་བབ་ཀྱི་གཏེར་སྟོན་
ཨོ་རྒྱན་འགྲོ་འདུལ་ཀུན་འདུས་གླིངཔ་དང་མཇལ་ཕྲད་གནང་ཞིང་། ཁོང་གི་གཏེར་ཁ་
ཕྱག་རྡོར་ཐུགས་ཀྱི་སྙིང་ཁུའི་དབང་རྒྱས་བསྡུས་དང་ལུང་ཁྲིད་སོགས་གསན་བཞེས་
གནང་བ་བདག་གིས་ཀྱང་ལྷན་དུ་ཐོབ་ཅིང་། ཆོས་བདག་གཙོ་བོའི་ཞལ་བཞེས་གནང་
ནས་དེའི་ཕྱག་བཞེས་རྣམས་ཀྱང་བསླབ་གཉེར་མཛད་ཅིང་ཕྱིས་བདེ་ཆོས་སུ་ལོ་རེར་སྟོད་
ལས་སྒྲུབ་ཆེན་དང་སྨད་ལས་གཏོར་བཟློག་བཅས་སྒྲུབ་པ་གཉིས་དེར་གཏན་འཇགས་
སུ་ཚུགས་གནང་མཛད། ཟླ་བ་དྲུག་པའི་ནང་བཀའ་བརྒྱད་སྒྲུབ་ཆེན་གྱི་འཚོག་དབུར་
ཉིན་གཅིག་བཞུགས། བཀའ་བརྒྱད་གྲོལ་རྗེས་དེར་འཚོག་ཆེན་འདུ་ཁང་དུ་རབ་གནས་
ཉིན་གསུམ་རྒྱས་སྤྲོས་སུ་གནང་ནས་གཙུག་ལག་ཁང་ཁག་རྣམས་དང་། རྒྱལ་པོའི་ཕོ་

བྲང་རྩེ་ཤོད་སོགས་ཀྱིས་མཚོན་གླིང་དེར་ལྷ་ཁང་དང་མཆོད་རྟེན་སོགས་རྟེན་གསུམ་ཡོད་
རྒུ་ཀུན་ལ་རྟེན་ཁྲུས་དང་རབ་གནས་སོགས་རྒྱས་པར་སྩལ་ཞིང་དེ་དག་གི་ཕྱག་ཕྱིར་
འབྲེང་བར་བྱས། དེ་ལྟར་ལོ་ངོ་གཉིས་ཀྱི་རིང་ལ་བཀའ་ཆོས་ཟབ་རྒྱས་རྒྱ་མཚོ་ལྟ་བུར་
སྩལ་བ་ལེགས་པར་ཐོབ་པའི་བཀའ་དྲིན་བྱང་ཆུབ་སྙིང་པོའི་བར་དུ་གཞལ་མཐའ་བྲལ་
བར་གྱུར་ཅིང་། བཀའ་དབང་རྣམས་ཚུགས་བཞིན་པའི་སྐབས་ཀྱི་དགོང་མ་རེ་བཞིན་
དབང་རྫས་ཀྱི་ཐོད་ཆང་ལྷག་མ་གང་ཡོད་དེ་རང་ལ་གནང་ནས་འཐུང་དུ་བཅུག་གནང་བ་
རྟག་པར་ཏེ། སྐབས་དེར་བླ་མ་རིན་པོ་ཆེ་རང་ལ་ཐུགས་བརྩེས་གནང་བ་ཡིན་སྙམ་ལས་
རྟོག་དཔྱོད་མ་ཞུགས་མོད། ཕྱིས་འདིར་བླ་མ་རིན་པོ་ཆེའི་མདུན་ནས་དེ་སྐབས་ཐོབ་
རིགས་ཀྱི་དབང་རྒྱུན་རྣམས། ཡང་སྲིད་རིན་པོ་ཆེ་རྣམས་ལ་ཕུལ་བས་གཙོས་ཐེངས་
འགའ་ལ་ཚར་ཡང་ཡང་བཏོན་ནས་རྒྱུན་མཐུད་ལྟ་བུར་བྱུང་བ་དེ་མཁྱེན་ནས་ཐུགས་རྗེས་
བྱིན་གྱིས་བརླབས་པའི་དགོངས་གཞིར་གོར་མ་ཆག་གོ་སྙམ་པའི་ངེས་ཤེས་བྱུང་། དེ་
ནས་དབང་ལུང་རྣམས་ཡོངས་སུ་གྲུབ་ནས་རྗེ་བཙུན་བླ་མ་རིན་པོ་ཆེ་གདན་སར་ཆིབས་
བསྐྱོད་རྒྱུའི་གོ་སྒྲིག་རྣམས་ལེགས་པར་བསྒྲུབས་ཤིང་། ཚེས་དགོན་དང་ནང་ཆེན་རྒྱལ་
པོ་བཅས་ནས་སྐུ་དྲིན་གསོ་བའི་མཛད་སྒོ་གཟབ་རྒྱས་བཅས་གཏང་རག་གི་མཎྜལ་
དངོས་འབུལ་སྤམ་མཐོ་བར་ཕུལ་ཞིང་དྲག་ཞན་བར་མ་ཡོངས་ཀྱིས་དངོས་འབུལ་མང་
དུ་བསྟབ། དེ་ནས་དབུས་སུ་ཕེབས་པའི་དུས་ཚོད་བསླེབས་པ་ན་ཕེབས་སྐྱེལ་དུ།
ཁམས་སྤྲུལ་རིན་པོ་ཆེས་དབུས་རང་ཅག་སྟོན་འཁོར་ཡོན་མཆོད་ཚང་མས་དཔལ་གཞུང་
དུ་སྐྱེལ་མར་བྱོན་ཅིང་དེར་འཁོད་ཀུན་ལ་ཕྱག་དབང་ཕྱག་ནས་སོགས་སྩལ། ཁམས་
སྤྲུལ་རིན་པོ་ཆེ་དང་ཡབ་སྲས་འབྲལ་མི་ཕོད་པས་ཉིན་ལམ་གཅིག་གི་བར་དུ་སྐྱེལ་མར་

ཕེབས་ཤིང་། ཕྲན་ཀྱང་སེམས་དུང་ཞིང་འཕྲེང་བ་ཚད་མེད་པས་མཆི་མ་མང་པོ་ཤོར་ཞིང་
གསོལ་འདེབས་དང་སྨོན་ལམ་མང་དུ་བྱས་ཤིང་ཉིན་གྲངས་མང་པོའི་བར་དུ་མ་དང་བྲལ་
བའི་བྱིས་པ་བཞིན་གྱུར། དེ་ནས་བཟུང་སྟེ་རྗེ་བཙུན་བླ་མ་འདི་ཉིད་ནམ་དྲན་དྲན་ལ་
གསང་བའི་བདག་པོ་སྐུ་དངོས་ཡིན་སྙམ་པའི་འདུ་ཤེས་བཅོས་མ་མ་ཡིན་པ་ཞིག་རྟག་
ཏུ་ཡོད་པ་ནི་བླ་མའི་ཐུགས་རྗེའི་བྱིན་རླབས་དངོས་སུ་ཐོབ་པའི་བཟང་འབྲས་ཆེ་ཤོས་
ཡིན་པར་བསམ་ཡོད། དེ་ནས་ཁམས་སྤྲུལ་རིན་པོ་ཆེ་ཚུར་ཕེབས་པ་དང་། ཕྲན་གྱི་ཞང་
པོ་བླ་མ་འཁྲུལ་ཞིག་ས་སྤྲུལ་རིན་པོ་ཆེ་རིག་འཛིན་ཆོས་རྒྱལ་བསྟན་པའི་ཉི་མའི་མདུན་
ནས། མདོ་ཁམས་ལྔ་པའི་ཟབ་གཏེར་གུ་རུ་ཞི་གསར་སྐོར་གྱི་དབང་ལུང་ཡོངས་རྫོགས་
གསན་མཛད་པ་བདག་གིས་ཀྱང་ཐོབ། ཁམས་སྤྲུལ་རིན་པོ་ཆེ་ནང་ཆེན་རྒྱལ་ཁང་དུ་ཚེ་
རིང་མའི་གཡང་སྒྲུབ་རྒྱས་པ་དང་། དཀོན་སྤྱིའི་ཚེ་དབང་གནང་བ་དང་། རང་དགོན་དུ་
རྣམ་སྲས་ཀྱི་གཡང་སྒྲུབ་དང་དཀོན་སྤྱིའི་ཚེ་དབང་རྣམས་ཐོབ། དེ་ནས་ཁམས་སྤྲུལ་
རིན་པོ་ཆེ་སླར་གདན་སར་ཆིབས་བསྐྱོད་གནང་། དེ་རྗེས་ས་སྤྲུལ་རིན་པོ་ཆེའི་མདུན་
ནས་ཇག་མེའི་སྲོག་གཏད། འཕོ་བ་ཧཱུཾ་དམར་མ། ཀར་གླིང་ཞི་ཁྲོའི་དབང་། གཞན་
ཡང་བཀའ་ཆོས་ཐོར་བུ་མང་པོ་ཐོབ་ཅིང་། འཕོ་བ་ཉིན་བདུན་ཕྲག་ལ་སྦྱངས་ཤིང་སྤྱི་བོ་
སྐྲང་ཞིང་བརྡོལ་བ་སོགས་ཀྱི་རྟགས་ཀྱང་ཚད་ལྡན་དུ་ཐོན་པ་བྱུང་། དགུན་དེར་བདེ་
མཆོག་ལྷན་སྐྱེས་ཀྱི་བསྙེན་པ་བཏང་། རང་ལོ་བཅུ་གསུམ་པར། བླ་མ་རིན་པོ་ཆེ་བསམ་
གཏན་རྒྱ་མཚོའི་མདུན་ནས་མཆོག་གཏེར་ཐུགས་སྒྲུབ་བར་ཆད་ཀུན་སེལ་གྱི་རྩ་བ་ཡན་
ལག་ཡོངས་སུ་རྫོགས་པའི་དབང་ལུང་ཚང་མ་དང༌། ཉང་གཏེར་བཀའ་བརྒྱད་བདེ་
འདུས་ཀྱི་སྒྲུབ་དབང་ཆེན་མོ། གསང་ཐིག་སྐོར་གསུམ། འབའ་རོམ་ལུགས་ཀྱི་བདེ་

མཆོག་དང་ཕག་མོ། ཕྱག་བཞི་པ་དང་དུད་སོལ་ལྷ་མོ། ལས་མགོན་དབུ་སྨུག་སོགས་
ཀྱིས་གཙོས་པའི་ཆོས་སྐྱོང་ཡོངས་རྫོགས་ཀྱི་དབང་། ཆོས་དབང་གི་བླ་མ་གསང་འདུས།
རོང་ཟོམ་གྱི་པདྨ་མཁའ་འགྲོ། གྲྭ་མངོན་གྱི་ཛམ་དམར། མཁའ་འགྲོ་གསང་བ་ཡེ་ཤེས།
ཚེ་ཡུམ་ཙན་དྲ་ལི། འཆི་མེད་འཕགས་མའི་སྙིང་ཐིག །ལྕེ་བཙུན་སྙིང་ཐིག །མཆོག་
གླིང་གི་བཀའ་འབུམ་སོགས་ཀྱིས་མཚོན་པའི་དབང་ལུང་མང་པོ་བཀའ་དྲིན་ཐོབ་པ་དང་།
གུ་རུ་རྫུ་འཕྲུལ་མཐུ་ཆེན་སྔོན་འབྲེལ་གྱི་ཡི་དམ་ཡིན་པར་གསུངས་ནས་བྱིན་རླབས་ཡང་
ཡང་བསྩལ། ལོ་འདི་ནས་བཟུང་འཚོགས་ཆེན་གྱི་སྒྲུབ་མཆོད་རྣམས་ཀྱི་རྡོ་རྗེ་སློབ་
དཔོན་གྱི་ཕྱག་ལེན་བྱས་ཤིང་འཆམ་དང་གཏོར་རྒྱག་རབ་གནས་སྦྱིན་སྲེག་སོགས་ལག་
ལེན་བྱེད་མགོ་ཚུགས། བྱམས་མེ་ལྷ་མཆོག་སྐུ་ཕྲེང་དྲུག་པའི་མདུན་ནས་ཚེ་སྒྲུབ་ཐབས་
ཤེས་ཁ་སྦྱོར་གྱི་དབང་དང་འདོན་ཆ་ཡོངས་རྫོགས་ཀྱི་ལུང་། སྨིན་གཏེར་དངོས་གྲུབ་
རོལ་མཚོའི་ཆོས་སྐྱོང་རྣམས་སོ་སོའི་དབང་རྗེས་གནང་འདོད་བུམ་ལྟར་དང་། འདོན་
ཆོག་ཁ་ཚང་གི་ལུང། བཀའ་བརྒྱད་བདེ་འདུས་ཀྱི་འདོན་ཆོག །ཁྲོ་བོ་རོལ་པའི་གཏོར་
བཟློག །སྨན་སྒྲུབ་བཅས་ཀྱི་ལུང་རྣམས་ཚང་བར་ཐོབ། གྲུབ་དབང་ཚོགས་གཉིས་
མདུན་ནས་སྨིན་གླིང་ཐུགས་ཆེན་ཟབ་ལམ་བདེ་གཤེགས་ཀུན་འདུས་ཀྱི་དབང་དང་།
རཏ་གླིང་ཕུར་པ། རཏ་གླིང་ཚེ་སྒྲུབ་གསང་འདུས། ཚོགས་གཉིས་གོང་མའི་ཟབ་གཏེར་
བླ་སྒྲུབ་ཀུན་བཟང་ཐུགས་ཏིག །གནམ་ཆོས་སྨན་བླ་བྱིན་རླབས་ཤོག་ཁྲ། གནམ་ཆོས་
འོད་དཔག་སྐོར། དྲག་པོ་སུམ་སྦྲེལ། ཆོས་རྒྱལ་རྡོ་རྗེའི་དྲག་མཐིང་ཆ་ཚང་། ཛམ་
དཀར། ཛམ་སེར། ནམ་སྙིང་ཚེ་སྒྲུབ་སོགས་ཀྱི་དབང་དང་དེ་དག་སོ་སོའི་ཆོ་ག་སྒྲུབ་
ཕྲིན་རྣམས་ཀྱི་ལྗགས་ལུང་བཅས་ཐོབ་ཅིང་། དགུན་དེར་རཏྣའི་ཚེ་སྒྲུབ་གསང་འདུས་

ཕྱི་སྒྲུབ་ཀྱི་བསྙེན་པ་ཟླ་བ་བཞི་ལ་བཏང་བ་དང་། དེ་རྗེས་གཏེར་གསར་རཀྴ་ཐོད་ཕྲེང་གི་
བསྙེན་པ་བཏང་། རང་ལོ་བཅུ་བཞི་པར། རཏ་ཕུར་གྱི་བསྙེན་རྐྱང་ཞིག་བཏང་ཞིང་ཟབ་
གསལ་བདེ་ཆེན་གླིང་གི་སྒྲུབ་གྲྭ་བ་རྣམས་ལ་རཏ་ཕུར་གྱི་དབང་རྒྱས་པ་ཞིག་བཏོན་པ་
ནི། རང་གིས་དབང་ཆེན་བཏོན་པའི་ཐོག་མ་ཡིན། དབྱར་དེར་གྲུབ་དབང་ཚོགས་
གཉིས་རིན་པོ་ཆེའི་མདུན་ནས་སྒྲུབ་ཐབས་རིན་འབྱུང་གི་དབང་ལུང་ཐོབ་པ་དང་།
མཁན་རིན་པོ་ཆེ་རྣམ་རྒྱལ་བཟང་པོའི་མདུན་ནས་སྡོམ་གསུམ་རྣམ་ངེས་ཀྱི་བཤད་ཁྲིད་
ཞིབ་པར་ཐོབ་ཅིང་། རང་གིས་བསྙེལ་ཟིན་མཆན་འགྲེལ་ཞིག་བྲིས་པར་མཁན་རིན་པོ་
ཆེས་བསྔགས་བརྗོད་གནང་ཞིང་མགོ་རྩོམ་དང་མཇུག་རྒྱན་ཤྭ་ལོ་ཀ་གསུམ་རེ་ལྗགས་
རྩོམ་ཁ་གསབ་གནང་། རྒྱལ་སྲས་ཆོས་གྲགས་རིན་པོ་ཆེས་ཤིང་སྤར་དུ་འཁོད་པའི་
ཡོན་སྦྱོར་མཛད། དེ་ནས་འདུལ་བ་མདོ་རྩ། སྤྱོད་འཇུག །བཤེས་སྤྲིང་། དབུ་མ་རྩ་
ཤེར། བཞི་བརྒྱ་པ། ཤེས་བྱ་མཛོད་ཐེངས་གཉིས་སོགས་ལོ་སྔ་ཕྱི་འགར་སློབ་ཁྲིད་
གནང་ཞིང་། འདུལ་བ་མདོ་རྩ་ལ་བསྙེལ་ཟིན་ཞིག་ཀྱང་བྲིས། གཞན་ཡང་སྨན་གྱི་རྒྱུད་
བཞིའི་བཤད་པ་དང་ལག་ཁྲིད་གནང་ཞིང་ཕྱི་རྒྱུད་བློ་འཛིན་དང་རྒྱུགས་སྤྲོད་ཕུལ། བཻ་
སྔོན། བྱེ་རིང་། མེས་ཞལ། ཟིན་ཏིག་སོགས་ཀྱི་ལུང་དང་ཞལ་ཁྲིད་གནང་བ་དང་རྩ་
རྒྱུད་སྡོང་འགྲེལ་ལས་འཕྲོས་པའི་སྨན་གྱི་རྣམ་བཤད་རྒྱས་པ་ཞིག་ཕྲན་གྱི་ངོ་སྐལ་དུ་
སྩལ། ནང་ཆེན་རྒྱལ་པོ་བཀྲ་ཤིས་ཚེ་དབང་སྟོབས་རྒྱལ་མཆོག་གིས་ཁྱེད་ཀྱི་སྐུ་གོང་མ་
ནི་སྨན་ལ་ཤིན་ཏུ་མཁས་ཤིང་གཞན་ཕན་འགྲན་ཟླ་བྲལ་བ་ཞིག་བཞུགས་པས་ཁྱོད་
ཀྱིས་ཀྱང་སྨན་ལག་ལེན་བྱས་ན་ཕན་ཐོགས་ཆེན་པོ་འབྱུང་ངེས་ལ། མཐུན་རྐྱེན་ཞབས་
ཏོག་གང་དགོས་ཁོང་གིས་འབུལ་རྒྱུ་ཡིན་ཞེས་སྨན་སྒམ་སོགས་སྨན་ཆས་ཁ་ཚང་གནང་

ནས་གསུང་བསྐུལ་མཛད་པ་ལྟར་ལོ་འགའ་ལ་སྨན་ལག་ལེན་བྱས་པས་ཕན་ཐོགས་ཁྱད་
པར་ཅན་དུ་གླེང་བའང་བྱུང་། གོང་མའི་ཞལ་སློབ་གསོ་རིག་འཛིན་པ་བསོད་ནམས་ནོར་
བུ་དང་། དཀོན་མཆོག་བསྟན་འཛིན་གཉིས་ཀས། སྨན་གྱི་མན་ངག་ཞལ་ཁྲིད་ཉམས་
མྱོང་སོགས་ཀྱི་སློབ་ཁྲིད་མང་པོ་གནང་བའི་བཀའ་དྲིན་ཆེ། གཞན་ཡང་མཁན་རིན་པོ་ཆེ་
ཉིད་ཀྱིས་རྩིས་མགོ་སྤོས་པའི་རྩིས་དཔེ་ཤེལ་དཀར་མེ་ལོང་གི་སྟེང་ནས་ལྔ་བསྡུས།
གཟའ་ལྔ། དབྱངས་འཆར་སྐོར་སོགས་ཆ་ཚང་ཕྱག་ཁྲིད་གནང་ཞིང་དབྱངས་འཆར་སྐོར་
ཉིད་ནས་གསར་སྐྲུན་གནང་བའི་འཁོར་ལོ་མང་པོ་དང་། ནག་རྩིས་སྐོར་ཡོངས་རྫོགས་
འཁོར་ལོ་གཅིག་གིས་རྟོགས་པར་ནུས་པའི་ངོ་མཚར་ཁྱད་ཆོས་ཅན་བཅས་བདག་གི་ངོ་
སྐལ་དུ་གསར་སྤེལ་གནང་། བཻ་དཀར་སྟོད་སྨད་གཉིས་ཀའི་ལུང་དང་ཞལ་ཁྲིད་སོགས་
ཀྱིས་མཚོན་པའི་དཀར་ནག་རྩིས་སྐོར་མང་དུ་ཐོབ་ཅིང་ལོ་ལྔ་ལ་ལོ་རྩིས་དང་སྦྲགས་སྒོ་
ཡིག་རྒྱས་པ་རེའང་བྲིས། མཁན་རིན་པོ་ཆེས་ནང་ཆེན་རྒྱལ་པོ་ལ་གནང་བའི་ས་དཔྱད་
མུ་ཏིག་མདོ་འཛིན་གྱི་ཞལ་ཁྲིད་མྱོང་བ་མཛུབ་ཁྲིད་མཐོང་བ་ལག་ཁྲིད་དུ་བསྩལ།
གཞན་ཡང་སྙན་ངག་མེ་ལོང་དང་སྤྲིན་གྱི་ཕོ་ཉའི་ཞལ་ཁྲིད་དང་སྙན་འགྲེལ་ཁག་འགའི་
ཁྲིད་ལུང་གནང་ཞིང་། མདོ་སྔགས་སྟོན་པ་ཟུང་དང་། འཇམ་དབྱངས། པད་དཀར།
ཆོས་མགོན་རིན་པོ་ཆེ་བཅས་ལ་ཀུན་འཁོར་བྱ་དཀའི་ལམ་ནས་བསྟོད་པ་རེའང་བྲིས་
པས་ལེགས་བརྗོད་གནང་། བརྡ་སྤྲོད་དབྱངས་ཅན་མ་ས་འགྲེལ་གྱི་ཞལ་ཁྲིད་དང་རི་མོ་
ཕྱག་ཁྲིད་དང་། ཙནྡྲ་པའི་ཁྲིད་ལུང་ཐོབ་ཅིང་དཔལ་ལྡན་ངག་གི་དབང་ཕྱུག་མཚོ་བྱུང་
སྙེམ་པའི་དཔལ་འཛིན་འཇམ་དཔལ་དགྱེས་པའི་བློ་གྲོས་འཇིགས་མེད་རྣམ་པར་རྒྱལ་
བའི་ལྷ་ཞེས་པའི་མིང་སྩལ། སྡེབ་སྦྱོར་རིན་འབྱུང་གི་ཕྱག་ཁྲིད། མངོན་བརྗོད་འཆི་མེད་

མཛོད་ཀྱི་བཤད་ལུང་བཅས་ལེགས་པར་ཐོབ་པ་སྟེ་འདི་དག་ནི་རིག་གནས་ཆེ་ཆུང་གི་
སྐོར་ལ་བག་ཆགས་བཞག་རིགས་རྣམས་དཀྱུས་གཅིག་ཏུ་བཀོད་པ་སྟེ་སྔ་ཕྱི་ལོ་འགའི་
རིང་གི་བར་སྐབས་ཅི་རིགས་པར་ཐོབ་པའོ། །གཞན་ཡང་རི་མོའི་རིག་བྱེད་ཕུལ་ཕྱིན་
དགེ་འདུན་བསྟན་འཛིན་དང་། ཀརྨ་ཐུབ་བསྟན་གཉིས་ནས་ལྷ་ཡི་བྲི་ཐིག་དང་རི་མོའི་
རྣམ་དབྱེ་ཚོན་གྱི་ལག་ལེན་སོགས་བསླབས་ཤིང་སྔ་ཕྱི་ཅི་རིགས་པར་ཐང་སྐུ་ཆེ་ཆུང་དགུ་
དང་། སྐུ་ཐང་ཙཀ་ལི་སོགས་མང་ཙམ་བྲིས། བདེ་ཆོས་ཀྱི་མཆོད་དཔོན་བློ་བཟང
ལགས་ནས་དཀྱིལ་འཁོར་གྱི་ཐིག་རྩ་གསར་རྙིང་རྣམས་དང་། མཆོད་རྟེན་བརྒྱད་ཀྱི་
ཐིག་རྩ་སོགས་བསླབས་ཤིང་། ཐིག་སྣ་ཚོགས་ཀྱི་རྣམ་དབྱེའི་ཟིན་རིས་ཤིག་ཀྱང་བྲིས།
རང་ལོ་བཅོ་ལྔ་པར། གྲུབ་དབང་ཚོགས་གཉིས་ཀྱི་མདུན་ནས་སྙན་བརྒྱུད་ཡབ་བཀའ་
བདེ་མཆོག་དྲུག་ཅུ་མའི་དབང་ཆེན་བསྐྱར་དུ་ཞུས་ཤིང་། སྒྲུབ་བླ་ཀུན་བཟང་སྨིན་གྲོལ་
མདུན་ནས་ལྷ་ཁྲིད་དང་བསྙེན་ཁྲིད་ཞིབ་པར་ཞུས་ནས་བསྙེན་པ་ཟླ་དྲུག་ཁ་སྐོང་སྦྱིན་
སྲེག་བཅས་ལེགས་པར་བཏང་སྐབས་རྨིས་ལྟས་ཁྱད་པར་བ་འགའ་ཙམ་བྱུང་བ་དང་།
མདུན་དཀྱིལ་གྱི་ཐོད་པའི་བདུད་རྩི་ལི་ཁྲིའི་ཁུ་བ་ལྟ་བུའི་མདངས་དང་ལྡན་པར་གྱུར་
ནས་འཕྱུར་བ་དང་། སྦྱིན་སྲེག་ཐབ་དཀྱིལ་གྱི་ཞལ་ཁེབ་ཉིན་མང་མ་ཚིག་ཅིང་རྡུལ་ཚོན་
གྱི་མདངས་ཅུང་ཟད་ཀྱང་མ་ཉམས་པ་བྱུང༌། དེའི་སྟོན་ཀར་གྲུབ་དབང་ཚོགས་གཉིས་
རིན་པོ་ཆེའི་མདུན་ནས་སྔ་འགྱུར་རྙིང་མ་བཀའ་མའི་དབང་ལུང་གདན་རྫོགས་སུ་ཐོབ་
ཅིང་། ཆོས་སྐྱོང་ལེགས་ལྡན་གྱི་དབང་གནང་སྐབས་འཚུབ་ལྷོང་གིས་བླ་མ་རིན་པོ་ཆེའི་
ཕྱག་ལ་གྲི་རྨས་ཆེ་ཙམ་ཞིག་བྱུང་བ་དང་སློབ་མ་འགའ་ལ་གློ་བུར་གྱི་ནད་ཚབས་བྱུང་
ཞིང་རང་དང་རྒྱལ་སྲས་ཨ་ཆེན་ལའང་གཉེན་ནད་དྲག་པོ་བྱུང་ཞིང་། དེ་དག་ནི་དབང་

གྲལ་དུ་དམ་ཚིག་མི་གཙང་བའི་མི་དྲག་འགའ་རེ་འཚང་བའི་རྐྱེན་ལས་བྱུང་སོང་
གསུངས། དེའི་དགུན་ཁར་དཔལ་གཞུང་སྡེ་མང་སྤྱིའི་རེ་མོས་ལྟར་དཔའ་རྒྱལ་རི་མགུལ་
དུ་བླ་མ་བསྟན་གཉིས་ཀྱི་སྒྲུབ་ཆེན་ཚུགས་སྐབས། རི་རྩེའི་བྲག་རིའི་གསེང་ནས་རྔ་དང་
རོལ་མོ་དུང་རྒྱ་གླིང་ཌཱ་དྲིལ་སོགས་ཀྱི་སྒྲ་ཤིན་ཏུ་གསལ་བ་ཉིན་ཞག་གཅིག་གི་རིང་རྒྱུན་
མ་ཆད་པར་གྲགས་པ་ས་ཐག་ཧ་ཅང་རིང་པོ་ནས་ཀྱང་ཐོས་པ་བྱུང་ཞིང་། སྒྲུབ་པ་གྲོལ་
བའི་དངོས་གྲུབ་ལེན་ཆོག་སྐབས་རི་དེའི་མདུན་རྒྱབ་ཐམས་ཅད་འཇའ་ཚོན་སྣ་ཚོགས་
ཀྱིས་གང་བ་དང་། དཔའ་རྒྱལ་བླ་མཚོའི་སྟེང་འཇའ་དཀར་པོ་ཀ་བ་ལྟ་བུ་ཉིན་གང་པོར་
ཚུགས་པ་སོགས་ལྟས་བཟང་བྱུང་ཞིང་། རྨི་ལམ་དུ་གནས་བདག་གིས་ཤིན་ཏུ་དགྱེས་
བརྩེའི་རྣམ་འགྱུར་བཅས་མཐིང་ཞུན་ལྟ་བུའི་སྒྲོམ་ཞིག་བྱིན་པར་རྨིས། དེ་རྗེས་ཆོས་རྡོར་
འཛམ་དཀར་གྱི་བསྙེན་མཚམས་ལ་བསྡད་སྐབས་གཙུག་ལག་ཁང་གི་སྟེང་ཤོད་དང་།
དེའི་ཉེ་སྐོར་གྱི་གྲྭ་ཤག་རྣམས་དང་སྲང་བར་རྣམས་བཅས་པར་དྲི་ཞིམ་དཔེས་མི་མཚོན་
པས་ཁྱབ་པ་ཐེངས་འགའ་བྱུང་། འདི་སྐོར་ཞིག་ནས་དགོན་པའི་གླིང་སྟོད་གཡས་
ཕྱོགས་དེར་བྱམས་ཆེན་ལྷ་ཁང་ཞིག་ཡོད་ན་ལེགས་པོ་འདུག་སྙམ་པའི་རྟོག་པ་ཐེངས་
མང་ཤར་ཡང་གཞན་ལ་གླེང་བརྗོད་ཡེ་མ་བྱས་ཀྱང་ཚོགས་གཉིས་གྲུབ་དབང་གི་སྐུ་རིམ་
དུ་ཏ་གཟིགས་མཁའ་འགྲོ་ནས་རྒྱལ་བ་བྱམས་པའི་སྐུ་བཞེངས་དགོས་པའི་བརྟག་བབ་
ལྟར། གསེར་ཟངས་ལས་གྲུབ་པའི་བྱམས་སྐུ་ཐོག་སོ་བཞིར་ལོངས་པ་ཕྲ་རྒྱན་སོགས་
སྒྲོས་གཙང་རྟེན་དང་བརྟེན་པར་བཅས་པ་གསར་བཞེངས་ཀྱིས་དབུ་ཚུགས་ནས་ལོ་
བཞིའི་ཁོངས་སུ་ལེགས་པར་གྲུབ་པ་དེའི་སྐུ་རྣམས་ལ་གཟུངས་འབུལ་གྱི་རིམ་པ་
མཁན་རྣམ་བཟང་གིས་ཞལ་ཁྲིད་དང་ཕྱག་ལེན་ཁུངས་གཙང་ཞལ་ཤེས་ཕྲ་ཞིབ་གནང་

བ་ལྟར་རང་གིས་ལག་བསྟར་ཚད་ལྡན་ཞབས་ཏོག་ཕུལ་ཞིང་། ཕྱིས་སུ་རིམ་པས་ལྷ་
ཁང་འདིའི་ནང་ཚེ་དཔག་མེད་དང་ཐུགས་ཆེན་ཕྱག་བཞི་ཐོག་སོ་གསུམ་རེ་དང་། སྟོན་
པ་དང་གུ་རུ་ཐོག་སོ་གཉིས་ལྷག་བཅས་གསེར་ཟངས་སྒྲོས་གཙང་བཞེངས་པ་རྣམས་
ལའང་གཟུངས་འབུལ་ཚད་ལྡན་དུ་ཕུལ་བས། མདོ་སྔགས་གཉིས་ཀྱི་སྲོག་ཤིང་
འཛུགས་ཆོག་སྐབས་གཙུག་ལག་ཁང་དེ་ཉིད་ཀྱི་སྟེང་དུ་འཇའ་ཟུག་པ་སོགས་ཀྱི་དགེ་
མཚན་ཡང་བྱུང་། གཞན་ཡང་དགོན་པའི་གོང་དེར་མཁན་རིན་པོ་ཆེ་རྣམ་རྒྱལ་བཟང་
པོས་གླང་པོ་ཆེའི་མཁལ་ཁུང་གི་ས་མིག་ལེགས་པར་འདུག་གསུངས་པ་དེར། སྒྲུབ་སྡེ་
ཟབ་གསལ་བདེ་ཆེན་གླིང་གི་སྒྲུབ་ཁང་གསར་པ་རྒྱ་མི་ཆུང་བར་བསྐྲུན། རང་ལོ་བཅུ་
དྲུག་པར། དཀོན་སྤྱི་གུ་རུ་ཞི་བའི་བསྙེན་རྐྱང་དང་། དག་སྣང་གུར་དྲག་ཀཱི་ལ་ཡའི་
བསྙེན་མཚམས་ལ་བསྡད་སྐབས་དགེ་རྒན་དམ་པ་བློ་བུར་དུ་བསྙུན་ཚབས་བྱུང་བ་དང་།
གྲྭ་ཚང་ནང་དུ་དོན་མེད་ཀྱི་རྩོད་འཛིང་བྱུང་བ་སོགས་དམ་སྲིའི་འཚུབ་ལྷོང་ཅུང་ཟད་རེ་
བྱུང་ཡང་། རིམ་གྱིས་ཞི་ནས་སྒྲུབ་རྟེན་གྱི་ཞལ་ཐང་ལྷ་དངོས་སུ་འགྱུར་བའི་རྨིས་ལྟས་
སོགས་བྱུང་། སྒྲུབ་སྡེ་རྣམས་སྒྲུབ་ཁང་གསར་པར་སྤོས་ཤིང་ཆོས་རྒྱལ་རྡོ་རྗེའི་ཟབ་
གཏེར་གུ་རུ་དྲག་པོ་མཐིང་ནག་གི་སྒྲུབ་ཆེན་སྨད་ལས་བཅས་ཚུགས་ནས་ཡོད་པའི་ནུབ་
གཅིག་རྨི་ལམ་དུ་བུད་མེད་གོས་སྔོན་གྱོན་པ་ཞིག་གིས་མི་ཤ་ལག་པ་ཚེ་ཞིང་རློན་པ་
ཞིག་རང་ལ་བྱིན་པ་ཚང་བར་ཟོས་པ་རྨིས་པས་རྟོག་པ་ཟོས་ནས་སྒྲུབ་བླ་ཀུན་བཟང་སྨིན་
གྲོལ་ལ་ཞུས་པས། དེ་ནི་མཆོག་གི་དངོས་གྲུབ་འགྲུབ་པའི་རྟགས་མཚན་ཁྱད་པར་བ་
ཡིན་པས་ཁྱེད་སྒྲུབ་སྡེར་བཞུགས་ན་ལེགས་ཚུལ་སྐོར་བཀའ་སློབ་གནང་བར་བརྟེན།
སྔ་ནས་སྒྲུབ་སྡེར་ཞུགས་མོས་ཡོད་པ་བཅས་ཀྱིས་སྒྲུབ་སྡེའི་ནང་དུ་ཞུགས་ཤིང་། ཕག་

མོ་བདེན་གཉིས་ཞལ་ཅན་གྱི་བསྙེན་པ་བཏང་རྗེས། ཆོས་དྲུག་གི་སྔོན་འགྲོ་འབུམ་བཞི་
ཚང་བར་བསགས། གྲུབ་དབང་ཚོགས་གཉིས་རིན་པོ་ཆེའི་མདུན་ནས་མཻ་ཏྲིའི་སྙན་
བརྒྱུད་ཀྱི་གཏུམ་མོའི་མེ་དབང་ཞུས་པ་དང་སྦྲགས་ནས་ཚོགས་གཉིས་རིན་པོ་ཆེ་དང་།
སྒྲུབ་བླ་ཀུན་བཟང་སྨིན་གྲོལ་དང་། དགེ་རྒན་བླ་མ་སྟོབས་ལྡན་དབང་པོ་བཅས་དཔོན་
སློབ་གསུམ་ཀས་རླུང་ཆས་བཞེས་ནས་གཏུམ་མོ་ཞག་གསུམ་མའི་བླ་བརྒྱུད་གསོལ་
འདེབས་དབྱངས་རྟ་མཛད་སྐབས་བཅོས་མིན་བཟོད་མེད་ཀྱི་མོས་གུས་འབར་ནས་མཆི་
མ་མང་པོ་འཁྲུག་ཅིང་། རླུང་ཆས་གསོལ་བ་བཞི་ལྔ་ཞིག་མིག་ལམ་དུ་སྣང་བ་བྱུང་། དེ་
ནས་རང་ལའང་རླུང་ཆས་གནང་ཞིང་སྤྲས་སུ་བཅུག་ནས་རྣམ་སྣང་ཆོས་བདུན་གྱི་ལུས་
ཚུགས་བཅོས་ཤིང་འབུད་པ་དགུ་ཕྲུག་ནས་བཟུང་བུམ་ཅན་གྱི་འཛིན་སྟངས་སོགས་
ཞིབ་པར་བསྩལ། དེ་ནས་གྲུབ་པའི་དབང་ཕྱུག་ཤཱཀྱ་ཤྲཱིའི་ཞལ་སློབ། མཉམ་མེད་
དྭགས་པོའི་སྤྲུལ་པ་ཡིན་པར་གསུངས་པའི་སྒྲུབ་བླ་ཆོས་སྐྱོང་དར་རྒྱས་མདུན་ནས་ཆོས་
དྲུག་བླ་མ་བརྒྱུད་པའི་རྣམ་ཐར་རྣམས་རྒྱས་པར་གསུངས་པས་ཐོག་དྲངས། ཀུན་
མཁྱེན་གསུང་ཆོས་དྲུག་བསྡུས་པའི་ཟིན་བྲིས་རྩ་བར་བཟུང་ནས་ཞལ་ཁྲིད་མྱོང་བས་
བརྒྱན་པ་ཞིབ་རྒྱས་སྦྱང་བ་དང་སྦྲག་ནས་ཡུན་རིང་པོར་གནང་། ཚོགས་གཉིས་གྲུབ་
དབང་རིན་པོ་ཆེའི་མདུན་ནས་འཇམ་དཔལ་དཔའ་བོའི་གསུང་གི་ཆོས་དྲུག་ཁྲིད་ཡིག་
རྒྱས་བསྡུས་སྟེང་ནས་ལུང་དང་ཞལ་ཁྲིད་ཐོབ། ཆོས་དྲུག་སྦྱང་བའི་དབུ་ཚུགས་ནས་རྩ་
རླུང་གི་སྔོན་འགྲོ་ནས་བཟུང་གཏུམ་མོའི་སྐོར་ཡོངས་སུ་རྫོགས་པའི་བར་སྒྲུབ་བླ་ཀུན་
བཟང་སྨིན་གྲོལ་གྱིས་ཁྲིད་རྐང་རེ་དང་སྦྱང་བ་ཞག་གྲངས་དུས་བཅད་ངེས་ཅན་རེའི་ཕྱག་
སྲོལ་ལྟར་ཆེད་དུ་བསྐྱང་བའི་བཀའ་དྲིན་སྩལ་ཞིང་། དེ་དག་སོ་སོའི་སྐབས་བླ་མ་རྣམས་

ལ་གསེར་གྱི་དོང་ཙེ་དང་ཐེབ་ཀྱུ་སོགས་ཀྱི་མཎྜལ་ཕངས་མེད་དུ་ཕུལ། སྦྱང་བའི་སྐབས་
སུ་དྲོད་བཟང་པོ་སྐྱེས་པ་དང་། དུ་བ། སྨིག་རྒྱུ་སོགས་ཀྱིས་མཚོན་པའི་རྟགས་རྣམས་
ཀྱང་གཞུང་ལྟར་བྱུང་བ་སོགས་ཀྱིས་བླ་མས་ཀྱང་ཐུགས་མཉེས་ཚོར་བཅས་བསྔགས་
བརྗོད་ཡང་ཡང་གནང་། རང་ལོ་བཅུ་བདུན་དང་བཅོ་བརྒྱད་པར། སྒྲུབ་ཁང་དུ་དེ་མུར་
བསྡད་ཅིང་གཏུམ་མོའི་རྩ་རླུང་སྦྱང་བ་སྒྲུབ་སྡེའི་ཕྱག་ཁྲིད་ལྟར་དང་། སྒྱུ་ལུས་སོགས་ལྔ་
པོའང་ཞལ་ཁྲིད་ཞིབ་སྩལ་སྒོས་བརྒྱུད་པའི་ཕྱག་སྲོལ་ལྟར་སྦྱངས་བརྩོན་བྱས་། སྒྲུབ་བླ་
ཆོས་སྐྱོང་མདུན་ནས་བདེ་མཆོག་བཅུ་གསུམ་མའི་དབང་ཞུས་ཤིང་དེའི་སྐབས་ཁོང་གིས་
བདེ་མཆོག་གི་ཞལ་གཟིགས་ཐེངས་བཞི་ཙམ་བྱུང་བའི་ཞལ་གསུང་ཡང་གནང་། བར་
མཚམས་རྣམས་སུ་ལམ་ཟབ་བླ་མ་སྒྲུབ་པ་ཟླ་བཞི་མ་དང་། རཏྣའི་ཕུར་པའི་བསྙེན་
ཆེན་རྟགས་ཐོན་དང་། མཆོག་གཏེར་ཟབ་བདུན་ཕུར་པའི་བསྙེན་པ་རྣམས་བཏང་ཞིང་།
གྲུབ་དབང་མདུན་ནས་མཆོག་གཏེར་ཤྭ་ན་མུ་ཁ་ཤོག་དྲིལ་ལྔ་པའི་དབང་ཤིན་ཏུ་བཀའ་
གཉེན་པ་ཆིག་རྒྱུད་ལྟ་བུར་བཞུགས་པ་དེ་ཐོབ་ཅིང་། ཀུན་བཟང་སྨིན་གྲོལ་ནས་ཤྭ་ནའི་
ཟབ་ཁྲིད་སྙན་རྒྱུད་ཡི་གེ་མེད་པར་བཞུགས་པ་དེ་ཉིད་གཏེར་ཆེན་ཉིད་ཀྱི་རིགས་དབོན་
ཁྱབ་བདག་བླ་མ་དམ་པ་བསམ་གཏན་རྒྱ་མཚོའི་ཞལ་ཁྲིད་མ་ཉམས་པར་བཞུགས་པ་
ཉིད་སྨར་ཁྲིད་དུ་སྩལ་ཞིང་། དེའི་བསྙེན་སྒྲུབ་ལས་སྦྱོར་དང་བཅས་པ་ཐུན་མོང་མ་ཡིན་
པའི་ཕྱག་རྒྱུན་ལྟར་བསྙེན་པའི་ཚེ། ཉིན་གཅིག་ཐོར་ཐུན་གྱི་སྐབས་ཤིག་ན་དཀྱིལ་
འཁོར་བཤམས་པའི་འགྲམ་དེར་ཁྱི་སྲེ་བོ་སྤུ་ར་མིག་གཉིས་གློག་གི་འོད་ལྟ་བུ་དང་། སྤུ་
རྣམས་ལྕགས་ཀྱི་རྒྱ་ཁབ་བཤིབ་པ་ལྟ་བུ་སིང་སྒྲ་ཁྲོབ་ཁྲོབ་བྱེད་པ་གཡག་ཤད་ཙམ་ཞིག་
ཁྱི་ཚུགས་ཀྱིས་བསྡད་པ་གསལ་པོར་མཐོང་བ་དང་། ལས་སྦྱོར་སྐབས་ཐུན་གཏོར་གྱི་རྩེ་

ནས་མེ་སྟག་འཕྲོ་བ་སོགས་ཀྱིས་མཚོན་པའི་རྟགས་མཚན་ཡང་བྱུང་། རང་ལོ་བཅུ་དགུ་
པར་ངོར་ཨེ་ཝཾ་ཁང་གསར་མཁན་རིན་པོ་ཆེ་ངག་དབང་ཡོན་ཏན་རྒྱ་མཚོ་བཀྲ་ཤིས་
གྲགས་པ་རྒྱལ་མཚན་དཔལ་བཟངཔོ་མཆོག་གིས་མཁན་པོ་དང་། ཁོང་གི་གཅུང་བཟང་
འདུས་ནས་སློབ་དཔོན་དང་། དགེ་སློང་ཚེ་དབང་མགོན་པོ་ནས་གསང་སྟོན་སོགས་དད་
པའི་དགེ་འདུན་གྲངས་ཚང་བས་ས་ག་ཟླ་བའི་ཚེས་བཅོ་ལྔ་ལ་སྒྲུབ་སྡེ་ཟབ་གསལ་བདེ་
ཆེན་གླིང་གི་གཙུག་ལག་ཁང་དུ་བསྙེན་པར་རྫོགས་པའི་སྡོམ་པ་སྩལ་ཞིང་། མིང་སྔ་མའི་
ཁར་མཁན་པོའི་མཚན་ལས་དྲས་པའི་ངག་དབང་དང་རྒྱ་མཚོ་སྣོན་པར་མཛད། སྟོན་
པའི་སྐུ་ལི་རྙིང་བྱིན་ཅན་དང་། འདུལ་བའི་ལས་ཆོག་དང་གཞི་གསུམ་གྱི་ཕྱག་དཔེ་རྗེ་
ཉིད་ཀྱིས་ཡུན་རིང་བེད་སྤྱོད་མཛད་པ། སྐུ་མནབ་སྣམ་སྦྱར་རྙིང་པ། ཁ་ཆེ་གུར་ཀུམ་
ལྕགས་སྒམ་གང༌། མཛོད་དར་སེར་ཡུག་བཅས་གནང་ནས་འདུལ་བའི་སྐོར་ལས་
བསླབ་བྱ་མང་པོ་དང་། སླད་ནས་ལོ་ཚད་ལོངས་པ་ན་སྡོམ་རྒྱུན་རྒྱ་ཆེར་སྤེལ་དགོས་
ཚུལ་གྱི་ཞལ་བསྒོས་དང་བཀའ་བསླབ་མང་དུ་བསྩལ། དེ་ནས་བཟུང་ཕྱི་མཐའི་བར་དུ་
རྗེ་འདིས་ཐུགས་ལ་ཤིན་ཏུ་བཏགས་པའི་བཀའ་དྲིན་འཁོར་མཐའ་བྲལ་བར་བསྐྱངས།
དེ་ནས་དུས་ཡུན་ཧ་ཅང་མི་རིང་བ་ཞིག་ན་མཁན་བླ་མ་རིན་པོ་ཆེས་རྒྱ་ཆེན་སྤྱོད་པའི་
ལུགས་ཀྱི་སེམས་བསྐྱེད་འབོག་པ་འཇམ་དབྱངས་མཁྱེན་རྩེའི་དབང་པོའི་གསུང་བཞིན་
ཐོབ། གཞན་ཡང་དུས་སྐབས་སྔ་ཕྱི་ཅི་རིགས་པར་རྗེ་འདིའི་ཞལ་སྔ་ནས། ས་ལུགས་
ཀྱི་མཁའ་སྤྱོད་མའི་དབང་ཐེངས་ཁ་ཤས། ཀྱཻ་རྡོར་གྱི་ལམ་དབང་ཁ་ཚང་། ས་ཕུར་གྱི་
དབང་ཆེན་སྟོད་ལས་སྨད་ལས། དཀར་བདུད་ཀྱི་རྗེས་གནང་བཅས། འཇིགས་བྱེད་ཀྱི་
དབང་ཆེན། གདུགས་དཀར་གྱི་དབང་ཐེངས་ཁ་ཤས། འབྱུང་འདུལ་གྱི་དབང་། གུར་

ཞལ་ལྕམ་གསུམ་གཙོས་པའི་ས་ལུགས་ཀྱི་ཆོས་སྐྱོང་ཡོངས་རྫོགས་ཀྱི་དབང༌། ཤང་
ལུགས་མགོན་པོ་དཀར་མཐིང་གི་དབང་། དམར་པོ་སྐོར་གསུམ་གྱི་དབང་། ས་འཇམ་
སྦྲག་སྒྲུབ་ཀྱི་དབང་། ཐང་རྒྱལ་ཚེ་དབང་ཐེངས་མང་པོ། མི་ཕམ་ལུགས་རྡོ་རྗེ་ཚེ་རྒྱལ་
གྱི་དབང་། སེང་གེ་སྒྲ། སྒྲོལ་མ། འཛམ་ནག །སྐྱེར་རྒང་རྟ་མགྲིན་སོགས་ཀྱི་དབང་
དང་རྗེས་གནང་མང་པོ་ཐོབ་པ་དང་། དམར་པོ་སྐོར་གསུམ་གྱི་བེ་བུམ། མཁའ་སྤྱོད་
མའི་བེ་བུམ། འཇིགས་བྱེད་ཀྱི་བེའུ་བུམ་ར་པོད་དུ་གྲགས་པ་སོགས་ཀྱིས་གཙོས་ལྗགས
ལུང་མང་པོ་ཐོབ། དེ་ནས་སྔ་འཕྲོས། རང་ལོ་བཅུ་དགུ་པའི་སྐབས་ཤིག་ན་ནུབ་གཅིག་
རྨི་ལམ་དུ་སྒྲུབ་སྡེའི་ཁང་སྟེང་དེར་བྱ་རོག་ཆེན་པོ་གཡག་ཙམ་གཅིག་གིས་སྐད་མང་པོ་
སྒྲོག་ཅིང་གཤོག་པ་བརྒྱང་ནས་གར་སྟབས་མང་པོ་བྱས་ཙ་ན། ཕྱོགས་ཕྱོགས་ནས་བྱ་
རོག་ཆེན་པོ་མང་པོ་འདུས་ནས་སྐད་སྒྲོག་ཅིང་གར་སྟབས་འཕུར་ལྡིང་སྣ་ཚོགས་མང་པོ་
བྱེད་པ་ཞིག་རྨིས་པས། ཉམས་མཚར་ཙམ་གྱིས་བླ་མ་ཤེས་བློ་ལ་རྨི་ལམ་བྱུང་ཚུལ་
དང་། རང་ནས་མགོན་པོའི་བསྙེན་ཆེན་ཞིག་བཏང་ན་སྙམས་པས་འགྲིག་གམ་ཞུས་
པས། དེ་ཤིན་ཏུ་ལེགས་ཤིང་རྨིས་ལྟས་དེ་ཧ་ཅང་བཟང་། དེ་ལྟ་ན་མགོན་པོའི་བསྙེན་
སྒྲུབ་ལས་གསུམ་སོགས་མཐར་ཆགས་ཁྲིགས་བསྡེབས་ཀྱི་བསྙེན་ཡིག་རྒྱས་པ་སྔར་མི་
བཞུགས་ཤིང་། མཐུ་ཆེན་བཤད་སྒྲུབ་ཆོས་ཀྱི་ཉིན་བྱེད་ཀྱི་ཞལ་ཁྲིད་ཐུན་མོང་མ་ཡིན་
པའི་སྐོར་རྣམས་རང་གིས་བྱམས་མེ་ལྷ་མཆོག་མདུན་ནས་ཞིབ་པར་ཞལ་ཁྲིད་ཐོབ་པ་
ཡིན་ཅིང་། དེ་རྣམས་ཆད་པར་ཕངས་པས་ད་རེས་ཡི་གེར་འགོད་ཐུབ་ན་བཟང་ཞིང་། དེ་
གྲུབ་རྗེས་བསྙེན་པ་བཏང་ན་མི་ལེགས་སམ་ཞེས་གསུངས་པར་ཤིན་ཏུ་དགའ་ཞིང་གུས་
པས་བསྐུལ་མ་ཞུས་པར། ཁོང་གི་ཞལ་དཔོད་བཞིན་དུ་བདག་གིས་ཡི་གེར་བཀོད་ཅིང་

ཟབ་རྒྱས་ཀྱི་ཁྱད་ཆོས་ལྡན་པ་ལེགས་པར་གྲུབ། དེ་ནས་བསྙེན་ཡིག་དེའི་ནང་བཞིན་
སྒྲུབ་གྲྭ་བ་དམ་གཙང་རྡོ་རྗེའི་མཆེད་པོ་བརྒྱད་དང་ལྷན་ཅིག་དམ་སྲི་འདུལ་ཆོག་དང་ས་
སྦྱངས་བཟུང་སོགས་ནས་བརྩམས་དཀྱིལ་འཁོར་སྒྲུབ་དཀྱིལ་གཅིག་ལ་བརྟེན་ནས་
སྒྲུབ་སྡེ་བ་རྣམས་ཀྱིས་བསྙེན་འབྲིང་ཟླ་བ་དྲུག་གིས་དང་། རང་ནས་བསྙེན་ཆེན་ཟླ་བ་
བཅོ་བརྒྱད་ཀྱིས་ལེགས་འགྲུབ་བྱུང་ཞིང་། དེའི་སྐབས་སུ་སྒྲུབ་ཁང་གི་ཐོག་འཚེག་པ་
དང་། སྒོ་འཁྲོལ་བ་དང་། ནང་དུ་མེ་ཡིས་ཁེངས་པ་སོགས་ཀུན་གྱིས་མཐུན་གྲུབ་ཏུ་
ཐེངས་ཁ་ཤས་བྱུང་བ་དང་། མི་ཆེན་པོ་མིག་ཤེལ་ནག་པོ་ཅན། ཚར་སྦྱར་ལྟ་བུའི་གོས་
ནག་གྱོན་པ་ཞིག་གིས་སྒྲུབ་ཁང་གི་སྐར་ཁུང་ཐད་ཀྱི་གཤམ་འོག་ནས་ཤིང་བཻ་ཏའི་སྡོང་
པོ་ཆེན་པོ་ཞིག་ས་ཞབས་ནས་གྱེན་དུ་ཤར་ཤར་དྲངས་པའི་རྩེ་མོ་སྤྲིན་གསེབ་ཏུ་
བསྙེགས་པའི་ཡལ་ག་དང་ལོ་མས་ཕྱོགས་མཐར་ཁྱབ་ཅིང་བཻ་འབྲས་ཆར་པ་ལྟར་བབ་
པས་སྒྲུབ་ཁང་གི་ཐོག་དང་ཉེ་འཁོར་ཕྱུར་བུར་ཁྱབ་པར་རྨིས་པ་དང་། གསང་སྒྲུབ་ཀྱི
སྔགས་སྲུང་བསྙེན་སྐབས་རང་གི་ཨ་མ་ཡིན་སྙམ་གྱི་བུད་མེད་དམར་མོ་ཤ་ཉམས་རྒྱས་
པ་ཞིག་གིས་འོ་མ་ཐིག་ཐིག་འཛག་བཞིན་པའི་ནུ་མ་རང་ལ་བསྣུན་པ་ཉམས་རྨིས་
འདྲེས་མ་ཞིག་བྱུང་བ་དང་། མགོན་པོ་ཕྱག་དྲུག་བསྙེན་སྐབས་ཕྱག་དྲུག་པའི་ཞལ་ཐང་
ཤིན་ཏུ་སྒྲོས་གཙང་ཞིག་གཞན་གྱིས་རང་ལ་སྟེར་དུ་བྱུང་བ་སོགས་ཀྱི་རྟགས་མཚན་ཐུན་
མོང་དང་ཐུན་མིན་འགའ་རེ་བྱུང་ཞིང་ཁྱད་པར་ཅན་གྱི་ལྷག་པའི་ལྷ་རུ་ངེས་ཤེས་བརྟན་
པོར་རྙེད། རང་ལོ་ཉི་ཤུ་པར། བསྙེན་པ་ཞལ་རྒྱས་བྱུང་ཞིང་སྒྲུབ་གྲྭ་བ་རྣམས་དང་ལྷན་
དུ་ཁ་སྐོང་གི་སྦྱིན་སྲེག་དང་བསྐང་མདོས་མནན་བསྲེག་འཕང་བའི་ལས་མཐའ་སོགས་
ཚད་དུ་འཁྱོལ་བར་བསྒྲུབས། གོང་གི་འཕྲོས་ལས། སྒྲུབ་སྡེར་སྡོད་རིང་འདིར་ཆོས་

དྲུག་རྩ་བར་བཟུང་བའི་རྩ་རླུང་འཁྲུལ་འཁོར། བོགས་འདོན་གྱི་རས་ཆོས་སོགས་ཕྱག་
རྒྱུན་ལྟར་འབད་བརྩོན་བགྱིས་ཤིང་། རས་ཆུང་སྙན་རྒྱུད་གསར་རྙིང་དང་། ཨ་མཁར་
གྱི་སྙན་བརྒྱུད་ཐབས་ལམ་པོད་ཆུང་། ཤཱཀྱ་ཤྲཱིའི་ངམ་རྫོང་སྙན་བརྒྱུད་རྣམས་ཀྱི་ལུང་དང་
ཁྲིད་ཞལ་ཤེས་བཅས་ཐོབ་པ་དང་། ཕྱག་ཆེན་སྐོར་གྱི་ཁྲིད་དང་ལུང་མང་པོ་དང་། སྤྱོད་
པ་ཆོས་ཀྱི་གླུ་རྩ་བར་བྱས་པའི་རོ་སྙོམ་གྱི་ཁྲིད་དང་གདམས་སྐོར། འགྲོ་མགོན་རྒྱ་རས་
ཀྱི་གསུང་རྟེན་འབྲེལ་ཁོ་བོ་ལུགས་ཀྱི་ཁྲིད་དང་གདམས་སྐོར་གཞུང་པོད། ཚར་གསུམ་
ཁུག་པ་དབང་གི་གདམས་ངག་རྩ་བར་བྱས་པའི་ལམ་ཟབ་ཀྱི་ཁྲིད་དང་གདམས་སྐོར་
གཞུང་པོད་རྣམས་སྐབས་དེར་རྒྱུན་བཞུགས་སོ་ཅོག་ལྟ་བུར་ཚོགས་གཉིས་གྲུབ་དབང་
རིན་པོ་ཆེ་དང་། སྒྲུབ་བླ་ཆོས་སྐྱོང་དར་རྒྱས་དང་། སྒྲུབ་བླ་ཀུན་བཟང་སྨིན་གྲོལ། སྒྲུབ་
བླ་སྟོབས་ལྡན་དབང་པོ་བཅས་རྣམ་པ་བཞི་ལས་ཅི་རིགས་སུ་ཐོབ་ཅིང་། སོ་སོར་སྔ་ཕྱི་
ཅི་རིགས་པར་ཉམས་ལེན་གྱི་འབྲེལ་འཇོག་རེའང་བྱས་པས་སྐལ་པ་མི་དམན་ནོ་སྙམ་
པའི་སྤྲོ་བ་བརྟས། དེ་ལས་རོ་སྙོམ་སྒང་དྲིལ་གྱི་ཁྲིད་དང་། འབྲུ་འཇམ་གྲགས་ཀྱི་གསུང་
སྐོར་རྣམས་བཅས་གཏེར་སྟོན་རིན་པོ་ཆེ་ཀུན་འདུས་གླིང་པའི་མདུན་ནས་ལེགས་པར་
ཐོབ་པ་སྟེ་འདི་དག་གི་ཆོས་ཚན་དང་བརྒྱུད་པ་སོགས་ནི་ཐོབ་ཡིག་ཟུར་བཀོད་དུ་གསལ།
དེ་ལྟར་ལོ་གསུམ་ཕྱོགས་གསུམ་གྱི་མཚམས་རྒྱ་གྲུབ་ཅིང་རེ་ཞིག་གྲོལ་ནས། རང་ལོ་ཉི་
ཤུ་པའི་དབྱར་དེར་མཁན་རིན་པོ་ཆེ་རྣམ་རྒྱལ་བཟང་པོ་དང་། གྲུབ་དབང་ཚོགས་གཉིས་
རིན་པོ་ཆེ། ནང་ཆེན་རྒྱལ་པོ་སྐུ་མཆེད་སོགས་ངེད་ཅག་དཔོན་སློབ་བདུན་དགོན་པའི་
རྒྱབ་རི་ཁྲ་ཆེན་གྱི་རྩེར་ཡང་དབེན་མཛད་ནས་ཚོགས་གཉིས་གྲུབ་དབང་མདུན་ནས་སྒྱུ་
འཕྲུལ་ཞི་ཁྲོའི་དབང་བསྐྱར་དུ་ཞུས་ཤིང་། རྒྱུད་གསང་བ་སྙིང་པོ་གསང་བདག་དགོངས་

རྒྱན་དང་། གསང་བདག་ཞལ་ལུང་བཅས་ཞིབ་ཁྲིད་སྩལ་བའི་སྔ་དགོང་གཉིས་ལ་སྒྱུ་
འཕྲུལ་གྱི་ཆོ་ག་དང་ཚོགས་སྐོང་། རྒྱུད་མགོན་དང་མ་མགོན་གྱི་བསྐང་བ་སོགས་མཛད་
ཅིང་ཟླ་བ་གསུམ་གྱིས་ལེགས་པར་གྲུབ་ལ། ཕྱིས་ཀྱང་གནས་དེར་གསང་སྙིང་ཕུག་པ་
ཞེས་མིང་ཆགས། བྱམས་ཆེན་ལྷ་ཁང་དུ་དབྱར་གནས་པར་ཞུགས་ཤིང་། མཁན་རིན་
པོ་ཆེའི་བཀའ་ལྟར་སྡོམ་གསུམ་རྣམ་ངེས་འགྲེལ་བ་དཔག་སྙེ་ལྟར་འཆད་ཁུལ་བྱས།
བོད་ཟླ་བཅུ་པའི་ནང་ནང་ཆེན་རྒྱལ་སྲས་ཆེ་བ་ཕྲིན་ལས་ཀུན་ཁྱབ་ཀྱི་སྐུ་རིམ་དུ་འཆི་མེད་
འཕགས་མའི་སྙིང་ཐིག་གི་སྒྲུབ་ཆེན་གསར་འཛུགས་སྦྱོར་འཇག་གནང་ཞིང་། དེ་སྐབས་
བུམ་སྒམ་ཐད་ནས་ཏིང་ཤག་གི་སྐད་ལྟ་བུའི་སྒྲ་སྙན་ལ་རིང་བ་ཐེངས་འགར་གྲག་པ་ཀུན་
གྱིས་ཐོས་པ་དང་། སྒྲུབ་རྟེན་གྱི་ཐོད་རྫས་མང་དུ་འཕེལ་བ་སོགས་ཀྱི་རྟགས་མཚན་
བཟང་པོ་བྱུང་ཞིང་། དེ་ནས་བཟུང་ལོ་འགའི་ནང་གྲྭ་རིགས་གཅིག་ཀྱང་འདས་གྲོང་མ་
བྱུང་བས་བྱིན་རླབས་ཆེ་ཞིང་ཞལ་དྲོ་ཞེས་ཀུན་གྱིས་གླེང་བ་བྱུང་། དགུན་དེར་སྨིན་གླིང་
ཐུགས་ཆེན་ཟབ་ལམ་བདེ་གཤེགས་ཀུན་འདུས་ཀྱི་བསྙེན་པ་བཏང་། རང་ལོ་ཉེར་
གཅིག་པར། ཡང་དབེན་མཁན་སྤྲུལ་བདེ་ལེགས་འབྱུང་གནས་ཀྱི་མདུན་ནས་ཀུན
མཁྱེན་པད་དཀར་གྱི་གསུང་འབུམ་ཁ་ཚང་གི་ལུང་ཐོབ། གཞན་ཡང་འདི་སྐོར་སོགས་
ལོ་སྔ་ཕྱི་ཅི་རིགས་པར་གྲུབ་དབང་ཚོགས་གཉིས་མདུན་ནས་དྭགས་པོའི་གསུང་འབུམ།
ཕག་གྲུའི་གསུང་འབུམ། མཁས་དབང་སངས་རྒྱས་རྡོ་རྗེའི་གསུང་འབུམ། རིག་འཛིན་
འཇའ་ཚོན་སྙིང་པོའི་གསུང་འབུམ། ཆོས་རྒྱལ་རྡོ་རྗེའི་གསུང་འབུམ། ཚོགས་གཉིས་
གོང་མའི་གསུང་འབུམ། ཨ་ལྡེའུ་གོང་མ་དཔལ་ལྡན་འགྱུར་མེད་ཀྱི་གསུང་འབུམ་དང་
རྣམ་ཐར། ཨ་ལྡེའུ་བདུན་པ་ཆོས་ཀྱི་རྒྱ་མཚོའི་གསུང་འབུམ་དང་ཟབ་གཏེར་སྐོར།

ཁམས་སྤྲུལ་དྲུག་པ་བསྟན་པའི་ཉི་མའི་གསུང་འབུམ། ཁམས་སྤྲུལ་སངས་རྒྱས་བསྟན་
འཛིན་གྱི་གསུང་འབུམ་རྣམས་དང་། ཞང་ཁྲོམ་གཏེར་བྱོན་གཤིན་རྗེ་ལྕགས་སྡིག་གི་
གཞུང་པོད། མགོན་པོ་ཕྱག་བཞི་པའི་གཞུང་པོད་དང་འདོན་ཆོག་སྐོར་བཅས་པོད་དྲུག །
རཏྣའི་ཐུགས་སྒྲུབ་ཡང་སྙིང་འདུས་པའི་གཞུང་པོད། ཕུར་པ་ཡང་གསང་བླ་མེད་ཀྱི་
གཞུང་པོད་སོགས་ཀྱི་མཚོན་རཏྣའི་ཆོས་སྐོར་ཡོངས་རྫོགས་ཀྱི་དབང་ལུང་། འབྲུག་
སྐོར། སྨིན་གླིང་། རཏྣ། མཆོག་གླིང་སོགས་ཀྱིས་མཚོན་པའི་གསར་རྙིང་གི་དཀྱིལ་
ཆོག་དང༌། འདོན་ཆོག བསྐྱེད་རྫོགས་ཀྱི་ཁྲིད་ཡིག་སོགས་སྡེ་ཚན་དང་ཐོར་བུ་སྣ་
ཚོགས་ཀྱི་སྒོ་ནས་ཐོབ་པ་རྣམས་ཀྱི་ཐོབ་ཡིག་ཟུར་འཁོད་དུ་གསལ། ནང་ཆེན་རྒྱལ་རྒན་
དབང་དྲག་ཚེ་རིང་ལྷ་རྒྱལ་གྱི་མདུན་ནས་འབྲུག་ལུགས་མགོན་པོ་ཕྱག་བཞིའི་གསང་
སྒྲུབ་ཀྱི་དབང་བཀའ་རྒྱ་ཅན་དང་། ཁམས་སྤྲུལ་བསྟན་པའི་ཉི་མའི་གསུང་ལས་མགོན་
བྱ་གདོང་གི་སྲོག་དབང་བཀའ་རྒྱ་ཅན་ཆིག་རྒྱུད་དུ་ཐོབ། རང་ལོ་ཉེར་གཅིག་པར།
དགེ་རྒན་བཀའ་དྲིན་འཁོར་མེད་བཤེས་གཉེན་ཆེན་པོ་སྟོབས་ལྡན་དབང་པོ་འབམ་
གཞིའི་སྙུན་ཚབས་རྒྱུན་རིང་བྱུང་མཐར་སྐབས་དེར་ཐུ་ཚབས་ཆེ་ཙམ་བྱུང་ཞིང་། སྒྲོལ་
དཀར་གྱི་ཚེ་དབང་ཞིག་དགོས་གསུངས་པ་ལྟར་ཕུལ། ནག་ཟླའི་གནམ་གང་གི་ཐོ་
རངས་ལ། བཀའ་བརྒྱུད་ཀྱི་བླ་མ་རྣམས་དང་། འཁོར་ལོ་བདེ་མཆོག་གི་དཀྱིལ་འཁོར་
གྱི་ལྷ་ཚོགས་རྣམས་མངོན་སུམ་དུ་མཇལ་བའི་གསུང་འཕྲོས་བྱུང་ཞིང་ངོ་མཚར་གྱི་ལྟས་
དུ་མ་དང་བཅས་ཞི་བར་གཤེགས་ཤིང་དགོངས་རྫོགས་མཆོད་འབུལ་སོགས་ལེགས་
པར་བསྒྲུབས། སྐུ་གདུང་ནི་ཉིད་ཀྱི་གསུང་བཀོད་ལྟར་ཨརྻ་ལུང་ཕུར་བྱ་སྦྱིན་བཏང་
སྐབས་ཁུ་རླངས་འཐིབ་པའི་སྤྲིན་གསེབ་ན་འཇའ་ཚོན་ཟླུམ་སྐོར་ཆེ་ཆུང་མང་པོས་གང་བ་

དང་། གདུང་རུས་ཞུགས་འབུལ་བགྱིས་པས་ལྷ་སོབ་གང་ཡོད་སིནྡྷ་རར་གྱུར་པ་དང་།
དཔྱི་ལྷུའི་ནང་དུ་རིང་བསྲེལ་ཆེ་ཕྲ་མངཔོས་ཡོངས་སུ་གང་བར་བབ་པ་སྙིང་པོར་བྱས་ཏེ་
གདུང་རྟེན་དངུལ་སྦྱངས་ལས་སྐྲུན་པ་འདོམ་བརྒྱང་གང་ལྷག་ཚད་ལྡན་ལེགས་པར་
བསྒྲུབས། སྐབས་དེའི་སྔ་ཕྱིར་དད་མོས་སྐྱོ་གདུང་གིས་གསོལ་བ་ནན་ཏན་དུ་བཏབ་
པས་རྨི་ལམ་དང་ཐེངས་གཉིས་དངོས་མཇལ་ལྟ་བུར་བྱུང་ཞིང་། བསྐྱེད་རྫོགས་ཕྱག་
བཞེས་སོགས་ཀྱི་སྐོར་ལས་ཐེ་ཚོམ་ཡོད་པ་རྣམས་ཞུས་པས་རེ་རེ་བཞིན་ངོ་སྤྲོད་ཀྱི་ཞལ་
ཁྲིད་རེ་ཐོབ་པས་ཡིད་ཆེས་ཀྱི་དད་མོས་ལྷག་པར་འཕེལ་ཞིང་བློ་ཚིམ་པ་རེ་བྱུང་། ལོ་
དེའི་ནང་ནང་ཆེན་རྒྱལ་རྒན་དབང་དྲག་ཚེ་རིང་ལྷ་རྒྱལ་ནས་གདན་ཞུས་ཕུལ་བ་ལྟར་
མདོ་ཁམས་བརྒྱད་པ་རིན་པོ་ཆེ་ནང་སྒར་དུ་ཕེབས་ཤིང་ནང་ཆེན་རྒྱལ་རྒན་མཆོག་གི་སྐུ་
རིམ་དང་དབང་དང་བྱིན་རླབས་སོགས་རེ་བ་གང་ཞུས་བསྒྲབས་གནང་གི་མཐར། ནག་
པ་ཟླ་བའི་ཚེས་བཅུའི་ཉིན་སྐུ་གཤེགས་པའི་དགོངས་རྫོགས་དང་དགེ་རྩ་གང་ཞུས་
མཐའ་དག་བསྒྲུབས་གནང་གི་བཀའ་དྲིན་བསྐྱངས་ཤིང་། སྒྲུབ་སྡེར་ཐེངས་ཁ་ཤས་
ཕེབས་ཏེ་ངེད་ཅག་སྒྲུབ་གྲྭ་བ་རྣམས་ལ་གྲུབ་རྒྱལ་ཚེ་དབང་དང་། ཚེ་རིང་མའི་གཡང་
སྒྲུབ་མཛད་ཅིང་དགྱེས་པའི་གསུང་གླེང་མང་པོ་སྩལ་བ་དང་། ཆགས་མེད་མཆོག་སྤྲུལ་
ནས་ཞུ་བསྐུལ་ལྟར་འཇམ་དཔལ་ཁྲོ་ཆུའི་སྟོད་ལས་ཀྱི་དབང་ཆེན་ཐོབ། ལོ་དེའི་ཟླ་བ་
བརྒྱད་པའི་ནང་ཚེས་གྲངས་ཡིད་ལ་མ་ངེས་པའི་ས་སྲོད་སྐབས་ས་གཡོ་ཆེན་པོ་ཐེངས་
མང་བྱུང་ཞིང་ནམ་མཁའ་ནས་སྒྱོགས་ཆེན་མང་པོའི་སྒྲ་ལྟ་བུ་རྒྱུན་རིང་བར་བྱུང་བ་དང་
བསྟུན་ནམ་མཁའི་སྐར་ཚོགས་རྣམས་ཡོས་རྔོད་པ་ལྟར་ཚུབ་ཆིལ་ཆིལ་བྱེད་པ་བྱུང་བ་
དང་། ཉིན་ཞག་གཅིག་གི་རིང་ས་གཡོས་ཐེངས་ཉེར་གཉིས་བྱུང་བ་སོགས་ནི་དུས་ཀྱི་

རྩུབ་འགྱུར་ཚབས་ཆེན་འབྱུང་བའི་སྔ་ལྟས་སུ་གོ་ཞིང་། འགྲོ་འདུལ་ཀུན་དགའ་བསྟན་
འཛིན་གྱིས་དོན་རྫོགས་གླུ་ཕྲེང་དུ། ལོ་ཁྲ་བོའི་འཛུམ་དྲུག་རི་མོ་དེ། །སོགས་ཀྱི་དོན་
ཕྱག་མཆན་དུ་གསལ་བ་མཇལ་བས་རྟོགས། འདི་སྐོར་གྱི་སྔོན་ཙམ་ཞིག་ལ་སྒྲུབ་
དཔོན་བླ་མ་བཀའ་དྲིན་འཁོར་མེད་ཀུན་བཟང་སྨིན་གྲོལ་མཆོག་གིས། སྔར་དྭགས་ལ་
སྒམ་པོའི་རྟེན་གྲལ་ནས་བྱུང་བར་གྲགས་པའི་རྗེ་བཙུན་མི་ལ་ཡབ་སྲས་ཀྱི་སྐུ་རྗེ་བཙུན་
རང་གི་ཕྱག་ནས་མ་ཤིན་ཏུ་བྱོན་གཙང་ཞིག་ཁོང་གི་ཐུགས་དམ་རྟེན་དུ་འབྲལ་སྤང་དུ་
བཞུགས་པ་དེ་དང་། དངུལ་དཀར་སྒོར་བཅུ་གསུམ། དར་ཡུག་བཅས་ཕྲན་ལ་སྩལ་
ནས་ད་ལྟ་གདན་ས་ཡར་མར་གཙོས་ང་ཚོའི་ས་ཁུལ་འདིར་ཕྱག་ཆེན་དང་ཆོས་དྲུག་
གཙོས་འབྲུག་པ་བཀའ་བརྒྱུད་ཀྱི་གདམས་ཟབ་རྣམས། ཁམས་སྤྲུལ་བསྟན་པའི་ཉི་མ།
གྲུབ་ཆེན་ཚོགས་གཉིས། རྟ་རྣ་འཇམ་སྤྲུལ། ཤཱཀྱ་ཤྲཱི། བྱམས་མེ་ལྷ་མཆོག་རྣམས་ཀྱི་
ཞལ་ཁྲིད་ཇི་ལྟར་ཐོབ་པ་རྣམས་བཅོས་བསླད་མེད་པར་བདག་གིས་འཆད་ཁུལ་བྱས་
ནས་བརྒྱུད་པ་དང་ཕྱག་སྲོལ་མ་ཉམས་པར་ཡོད་ལ། ད་ནི་ང་རང་ལོ་ན་མཐོ་བས་ཅི་ཙམ་
འདུག་མི་ཤེས་པས་ན། དེང་ཕྱིན་འདི་དག་གི་བརྒྱུད་པ་ཁྱེད་ཀྱིསའཛིན་པའི་འོས་སུ་ཆེ་
བ་ལས། གཞན་འཛིན་ནུས་མཁན་ང་ཚོའི་ཕྱོགས་འདིར་མི་འདུག་པས་ཁྱེད་ཀྱིས་སྒྲུབ་
པ་ཉམས་ལེན་ལ་འབད་བརྩོན་ལྷོད་མེད་ཀྱིས་བརྒྱུད་པ་འཛིན་པ་གལ་ཆེ་ཞིང་། དེ་ལྟར་
འབྱུང་བའི་རྟེན་འབྲེལ་དུ་རྗེ་བཙུན་གྱི་སྐུ་འདི་སོགས་འབུལ་བ་ཡིན། དེར་མ་ཟད་ད་
ནས་བཟུང་སྒྲུབ་སྡེ་འདི་ཉིད་ཀྱི་ཁྲིད་དཔོན་གྱི་ཁུར་ཡང་བཞེས་དགོས་སོགས་ཞལ་ཏ་
མང་དུ་བསྩལ་བ་དང་། ད་ནི་ཀླ་ཀློ་དབུས་སུ་བརྟོལ་བའི་མགོ་ཚུགས་པར་འདུག་པས།
སྙིང་པོའི་བསྟན་པ་ལ་བར་ཆད་མི་འབྱུང་བའི་ཕྱིར། སྙན་བརྒྱུད་མགོན་པོའི་གསོལ་ཁ་

ཕྲིན་བཅོལ་རེ་རྒྱུན་དུ་མཛོད། རང་ཡང་ལོ་ན་མཐོ་བ་སོགས་ཀྱིས་ཡུན་རིང་བསྡད་ཀྱང་
དགོས་པ་མི་འདུག །ཆོས་རྗེ་རྒོད་ཚང་པ་དགུང་ལོ་རིང་པོར་བཞུགས་པར་བརྩི་ཡང་དེ་
ལས་ང་རང་ལོ་ན་མཐོ་བར་འདུག་སོགས་སྔོན་བྱོན་གྱི་བླ་མ་ཁ་ཤས་ཀྱི་མཚན་གསུངས་
ནའང་སྐབས་དེར་རང་གིས་དྲན་པས་མ་ཟིན། ཕྱིས་དཔྱད་ཚེ་ཁོང་ཉིད་རྒོད་ཚང་པ་
སོགས་བླ་མ་དེ་རྣམས་ཀྱི་སྤྲུལ་པ་ཡིན་པར་ཞལ་གྱིས་འཆེས་པ་གནང་བར་གོ་ཞིང་། བླ་
མ་གཞན་རྣམས་རང་གི་ཡིད་ཡུལ་དུ་མ་གནས་པར་འགྱོད་ཀྱང་ཐལ་ཟིན། དེ་ནས་
བཟུང་སྒྲུབ་སྡེ་རྣམས་ལ་ཁྲིད་སྐྱོང་བའི་ཁུལ་བྱས་ཤིང་། ཁོང་གིས་ཀྱང་ཟུར་ནས་གསན་
པ་ཡང་ཡང་མཛད་ཅིང་ལེགས་སོའི་དབུགས་དབྱུང་ཀྱང་ཐེངས་འགར་ཐོབ། རང་ལོ་ཉེར་
གཉིས་པར། ཆོས་དྲུག་གི་སྒྱུ་ལུས་མན་གྱི་ཁྲིད་རྣམས་བསྐྱར་དུ་ཞུས་ཤིང་རོ་སྙོམ་གྱི་
ཞིབ་ཁྲིད་གནང་བར་ཞུས་པས། ཞལ་ལས་རོ་སྙོམ་སྐོར་སྔར་ཕུལ་བ་དེ་དག་ལས་
གཞན་མེད་ལ། འོན་ཀྱང་གཏེར་སྟོན་བཀྲ་རྣམ་གྱིས་རོ་སྙོམ་གྱི་ཉམས་ཁྲིད་ཞིབ་རྒྱས་
འབྲུ་འཇམ་གྲགས་ཀྱི་མདུན་ནས་ཞུས་ཤིང་། ཁོང་གིས་སྦྱང་བའང་མང་དུ་མཛད་པ་
ཡིན་པས་ཅིས་ཀྱང་གཏེར་སྟོན་ཁོང་གི་མདུན་ནས་ཐོབ་པར་གྱིས་ཞེས་ཡང་ཡང་
གསུངས། ཕྱིས་གཏེར་སྟོན་མཆོག་ལ་ཞུས་པས་རོ་སྙོམ་སྒང་དྲིལ་གྱི་ཐོག་ནས་ཞལ་
ཁྲིད་ཐོབ་ཅིང་ཞིབ་ཁྲིད་དང་སྦྱང་བརྩོན་གནད་སྨིན་གྱི་སྐལ་པ་ནི་ཕྲ་བར་གྱུར། ལོ་དེའི་
བོད་ཟླ་བཞི་པའི་ནང་སྐོར་སྒྲུབ་བླ་མཆོག་སྙུན་ཁམས་ཅུང་ཟད་བྱུང་ཞིང་སྐུ་ཆས་ཉེར་སྤྱད་
གང་ཡོད་མཐའ་དག་གཅིག་ཀྱང་མ་ལུས་པར་དགེ་རྩར་གཏོང་བར་མཛད། གསོལ་སྨན་
བརྟེན་པ་དང་སྐུ་རིམ་སྒྲུབ་པར་ཞུས་ཀྱང་། ཆུང་ནས་ད་ལྟའི་བར་ཆོས་ལ་འབད་བརྩོན་
ལྷོད་མེད་བགྱིད་ཁུལ་བྱས་པ་ཡིན་པས་དེ་ལས་ལྷག་པའི་སྐུ་རིམ་སྒྲུབ་རྒྱུ་ཅི་ཡོད་དམ་

ཞེས་དང་། ན་ཚ་ལམ་ཁྱེར་ནི་ཆོས་རྗེ་རྒྱ་རས་ཀྱིས་སྩལ་བའི་སྨན་ཡིན་པས་དེ་ལས་
ལྷག་པའི་སྨན་ཞིག་སུ་ལ་སྟེར་རྒྱུ་ཨེ་ཡོད་སོགས་གསུངས་ནས་དང་དུ་མ་བཞེས།
གཏེར་སྟོན་ཉེ་ཕྱོགས་སུ་བྱོན་ཡོང་ན་ཁོང་མཇལ་འདོད་ཅིག་ཡོད་གསུངས་པས། གཏེར་
སྟོན་གདན་འདྲེན་ཞུས་འཕྲལ་ནས་བྱོན་ཡོང་ལ་ཉིན་གསུམ་ཙམ་རིང་ཁོང་རྣམ་གཉིས་
ཞལ་འཕྲོས་ཁོ་ན་གནང་བར་མཛད་རྗེས། སྒྲུབ་བླ་མཆོག་གི་དགོངས་བཞེད་ལྟར་གཏེར་
སྟོན་ཁོང་གི་གཏེར་ཁ་སྒྲོལ་དཀིར་ཚེ་སྒྲུབ་ཀྱི་ཚེ་དབང་ཞིག་གནང་རྗེས་ཁོང་གིས་ད་ནི་བློ་
བདེ་བར་བྱུང་ཞེས་གསུངས་ཤིང་གཏེར་སྟོན་ཡང་བྱོན་སོང་། དེ་ནས་ཟླ་བ་དྲུག་པའི་
ཚེས་བཅུ་བཞིའི་ཕྱི་དྲོ་ཉི་མ་ནུབ་ཉེ་ཙམ་ལ་རང་དང་། ཆོས་གྲོགས་ཀུན་བཟང་དང་།
ངག་དབང་དཔལ་འབྱོར་བཅས་ཐུན་མོང་གིས་ཐོས་པའི་གཎྜིའི་སྒྲ་དག་ཅིང་གསལ་བ་
ཞིག་ཐོས་ལ། དགོང་མོ་ས་སྲོས་སྐོར་སྒྲུབ་གྲྭ་བ་རྣམས་མདུན་དུ་བྱོན་ཤོག་གསུངས་
ནས་ཐམས་ཅད་ལྷན་དུ་ཕྱག་ཆེན་གྱི་བླ་བརྒྱུད་གསོལ་འདེབས་རྒྱས་པ་གསུང་བར་ཞུ་
གསུངས་ཤིང་ཁོང་གིས་ཀྱང་མཉམ་པོར་གསུང་བཞིན་པའི་མུར་སྐུ་ལུས་དྲང་པོར་བསྲང་
བཞིན་དགོངས་པ་ཞི་དབྱིངས་སུ་གཞོལ་བར་གྱུར། དེ་ལྟར་ཉིན་གསུམ་བཞུགས་ཤིང་
སྤྱི་དང་བྱེ་བྲག་གི་སློབ་ཚོགས་དང་དད་ལྡན་རྣམས་ཀྱིས་གདུང་མཆོད་ཉིན་མང་རིང་རྒྱས་
པར་ཕུལ་ཞིང་། སྐུ་གདུང་ཞུགས་སུ་བཞེན་སྐབས་འཇའ་འོད་སོགས་ལྟས་བཟང་མང་
དུ་བྱུང་བ་དང་། ཐུགས་རིལ་པོར་བྱོན་པ་ལ་ཁྲུས་གསོལ་ཡང་ཡང་ཕུལ་བས་རིང་བསྲེལ་
མང་དུ་བབ་ཅིང་། དེ་དག་སྙིང་པོར་བྱས་ཏེ་གསེར་གདུང་མི་ཚད་ཙམ་སྤུས་གཙང་ཚད་
ལྡན་ལེགས་པར་གྲུབ་ལ། ཕྱིས་དུས་གསེར་གདུང་ལས་བདུད་རྩི་རྒྱུན་ཐེངས་མང་བབ་
པའི་ངོ་མཚར་བྱུང་། རང་ལོ་ཉེར་གསུམ་པར། དཔལ་ཕུན་ཚོགས་ཆོས་འཁོར་གླིང་ནས་

སྐྱབས་རྗེ་མདོ་ཁམས་བརྒྱད་པ་རིན་པོ་ཆེས་བང་མི་ཆེད་བཏང་གིས་ཁམས་སྒར་སྒྲུབ་བླ་
ཆོས་ལེགས་ཀྱིས་སྦྱིན་བདག་སྒོས་ཁམས་པའི་སྒྲུབ་ཆེན་འཛུགས་རྒྱུ་ཡིན་པས་དེར་
འབྱོར་དགོས་པར་མ་ཟད་རྡོ་རྗེ་སློབ་དཔོན་བྱེད་དགོས་ཚུལ་སོགས་ཀྱི་བཀའ་གླེགས་
འབྱོར།བོད་ཟླ་གསུམ་པའི་ཉི་ཤུ་ནང་རང་སྒྲུབ་སྡེའི་མཚམས་རྒྱ་ལས་གྲོལ་ཞིང་རང་
དང་། བླ་མཆན་དུ་ཡང་དབེན་མཁན་ཆེན། གཅུང་བླ་མ་མདོ་སྔགས་བསྟན་འཛིན་
བཅས་གཙོས་བླ་གྲྭ་ཉེར་བརྒྱད་དང་གསོལ་གཟིམ་མགྲོན་དྲུང་སོགས་ལས་ཚན་ཆ་ཚང་།
གཞན་ཡང་བྱམས་མེ་དགོན། འཁྲུལ་ཞིག་དགོན། ལྷུན་གྲུབ་དགོན་གྱི་བླ་གྲྭ་སོགས་
དང་། རང་གི་ཕ་མ་གཉིས་གཙོས་ཉེ་འབྲེལ་སྐོར་བཅས་སྒར་ཁ་རྒྱ་ཆེ་ཙམ་གྱིས་བཏེགས།
ལམ་ནས་ཆམ་གཤིས་སྟོད་སྨད་ཀྱིས་ཆིབས་བསུ་བཅས་སྒོམ་སྡེ་ཁར་སྒར་ཕབ། དད་
འདུས་ཡོངས་ལ་མཇལ་དབང་ཙམ་བགྱིས། དེར་ཇ་པ་དགོན་ཞབས་ཀྱིས་གདན་ཞུས་
སྔ་ཕྱི་འབྱོར་བ་ལྟར་ཕྱིན། ཆིབས་བསུ་ཇ་ཐབ་སེར་བསུ་རྒྱས་སྤྲོས་བཅས་བསླེབས། ཚེ་
སྒྲུབ་གཡང་སྐྱབས། རབ་གནས། བླ་གྲྭ་སྐྱ་སེར་ཡོངས་ལ་དཀོན་སྤྱིའི་ཚེ་དབང་བྱས་པ་
དང་། སྒྲུབ་སྡེ་ལ་ཆོས་འབྲེལ་སོགས་ཉིན་གསུམ་སོང་རྗེས་ཆིབས་སྐྱེལ་ཐབ་སྐྱེལ་
བཅས་བཏེགས། གདོང་དཔོན་ཚང་ནས་གདན་ཞུས་ལྟར་ཕྱིན་ནས་ཚེ་སྒྲུབ་གཡང་
སྐྱབས་ཚེ་དབང་བྱས། གླིང་གི་དཔའ་ཐུལ་གདོང་ཨ་དཔལ་གྱི་གསེར་འབུམ་དང་།
འབྲུག་མོའི་ཉིན་ཕྱར། ཐུབ་པ་བྱིའུ་དྲོད་མ་སོགས་རྟེན་ངོ་མཚར་ཁྱད་འཕགས་ཅན་
རྣམས་མཇལ། མདོ་ཁམས་ནས་རྨ་ཐང་དཔོན་ཚང་གིས་གདན་ཞུས་བྱུང་བར་ཕྱིན།
མདོ་སྨད་སྡེ་དཔོན་གྱིས་ཆིབས་བསུ་བཅས་བསླེབས། ཚེ་སྒྲུབ་གཡང་སྐྱབས་ཚེ་དབང་
རི་ཁྲུས་སོགས་བགྱིས། ཀརྨའི་དགོན་ནས་གྲྭ་གཉིས་མཇལ་ཞུར་འབྱོར། སྐྱེས་ལན་

སོགས་ཕུལ་ནས་བཏེགས། རྫ་ཆུའི་གདོང་རྫོང་གྲུ་ནས་བུད་སྐབས་གདུང་གྲུ་ཆུར་བྱིང་
ནས་ཉེན་ཚབས་ཆེ་བར་བྱུང་བས་རང་ཅག་ཚང་མས་གསོལ་འདེབས་བྱེད་བཞིན་པའི་
མུར། ལུང་མདའི་རི་རྩེ་བསྣོལ་མཚམས་ནས་ཉི་མ་འཆར་ཀའི་འོད་ཇི་ལྟ་བའི་དཀྱིལ་
ནས་རྗེ་བཙུན་མཐུ་ཆེན་བརྒྱད་པ་རིན་པོ་ཆེའི་ཞལ་རས་དང་སྐ་སྟོད་གསལ་བར་ཡུད་
ཙམ་ལ་མཇལ་བའི་སྣང་བ་བྱུང་ཞིང་གདུང་གྲུ་ཡང་ཁད་ཀྱིས་བརླིང་བར་བྱུང་། རང་གི་
དད་མོས་མ་ཞན་ན་བླ་མའི་ཐུགས་རྗེ་ནམ་ཡང་འབྲལ་བ་མེད་པར་འདུག་སྙམ་གྱི་ཡིད་
ཆེས་ལྷག་པར་རྙེད་ནས་དད་གདུང་གི་མཆི་མ་འཁྲུག་པ་བྱུང་། དེར་ཁམས་སྒར་གྱི་གྲྭ་
གཉིས་དང་སྐྱ་བོ་གཉིས། ཆས་མཐུད་རྟ་དྲེལ་གྱི་བསུ་བ་བཅས་འབྱོར། གྱིང་ཐང་དུ་
མཚན་ཉིད་དགོན་གྱི་གྲྭ་སྐྱ་སེར་གསུམ་མཇལ་ཞུར་འབྱོར། སྐྱེས་ལན་སོགས་ཕུལ་ནས་
བཏེགས། ཀར་ལེབ་མདོར་ལྷ་ཐོག་རྒྱལ་པོ་ཚང་གིས་ཇ་ཐབ་དང་མཇལ་ཞུ་འབྱོར།
རིམ་པས་བཏེགས་ནས་དགྱེ་ལ་བརྒལ་ཟིན་གྱི་གཞུང་ནས་ཕུན་གླིང་གིས་དབུ་སློབ་ལས་
སྣེ་གཙོས་བླ་གྲྭ་ལྔ་བཅུ་སྐོར་གྱིས་ཆིབས་བསུ་དང་བསང་རྒྱ་བཅས་ཐབ་བསུའི་སྟོན་མོ་
རྣམ་གཞག་སོགས་སྔ་ལམ་ལྟར་རྒྱས་པར་མཛད་རིམ་བཞིན་བསྐྱོད་པས་དཔལ་ཕུན་
ཚོགས་ཆོས་འཁོར་གླིང་གི་གདན་ས་ཐོག་མར་མཇལ་བས། དགའ་དད་སྤྲོ་བ་བསམ་
གྱིས་མི་ཁྱབ་པ་བྱུང་། དགོན་པའི་མར་ཐང་དུ་འཚོགས་མང་གིས་སེར་ཕྲེང་སྤོས་བསུ་
དང་། གཙུག་ལག་ཁང་དང་། རྒྱུད་སྡེ་ལྷ་ཁང་། གྲྭ་ཚང་སྤྱི་སོའི་ཐོག་ཁ་བཅས་སོ་སོར་
ཐོག་རོལ་དང་། སོག་པོའི་རྔ་འཆམ་གྱིས་མདུན་བསུ་སོགས་བཀུར་བཟོས་ཆེ་བར་
གནང་ཞིང་རྒྱུད་སྡེ་ལྷ་ཁང་དུ་གཞིས་ཕབ་ཅིང་གྲྭ་མང་གིས་མཇལ་དར་བཏང་བའི་རྗེས།
ཚོགས་ཆེན་གཙུག་ལག་ཁང་གི་ཐོག་སོ་ཐེག་ཆེན་ཕོ་བྲང་དུ་མདོ་ཁམས་པ་ཆེན་པོའི་

ཞལ་མཇལ་ཞིང་སྤྱི་བྱེའི་བཀའ་མོལ་ལྷོད་པོར་གནང་། ཉིན་འགའི་རིངཕོ་བྲང་རྩེ་ཤོད་
ཀྱི་ལྷ་ཁང་རྟེན་གསུམ་སྤྱི་དང་བྱེ་བྲག་རྣམས་མཇལ་ཁ་ཞིབ་མོར་ཐོབ་པ་དང་། ཉིན་
བཞིན་སྐྱབས་མཆོག་རིན་པོ་ཆེས་དགྱེས་བརྩེའི་ཞལ་མཇལ་དང་སྦྲག་སྒྲུབ་ཆེན་གྱི་ཡོ་
བྱད་ངོ་མཚར་ཅན་རྣམས་གཙོས་རྟེན་མཆོད་གསར་རྙིང་སྐུ་ཆས་རིགས་སོགས་མཇལ་ཁ་
བསྩལ། སྐབས་དེར་ཕུན་གླིང་གི་སྟོན་འཁོར་ཡོངས་ལ་མང་ཇ་དང་བཞེས་འབྲས་སྐུ་
འགྱེད་བཅས་དང་། བཟང་གོས་ཀྱི་ཀ་འཕན་ཆ་གཉིས་གཏན་བཞག་ཕུལ། དེ་ནས་
སྐྱབས་རྗེ་མཆོག་དབུར་བཞུགས་ཀྱིས་ཕུན་གླིང་དང་། ཚེས་བཅུ་དགོན་བཅས་ཀྱི་དབུ་
སློབ་མཆོད་སྐོར་ལས་སྣེ་རྣམས་ཀྱིས་སྒྲུབ་ཆེན་གྱི་ཆོག་འགྲིག་ཉིན་འགར་མཛད་པའི་
གྲལ་དུ་ཞུགས། ས་ཆོག་སྟ་གོན་གྱི་སྐོར་རྣམས་འཚོགས་ཆེན་འདུ་ཁང་དུ་ཚུགས་ཤིང་།
ནང་སྒྲུབ་དངོས་གཞི་ཚོགས་གུར་ཆེན་མོར་འཚོགས་སྐབས་དེར་ཁམས་སྤྲུལ་རིན་པོ་ཆེ་
རྡོ་རྗེ་རྒྱལ་པོ་གནང་ཞིང་། ཕྲན་པ་རྒྱལ་ཚབ་བམ་རྡོ་རྗེ་སློབ་དཔོན། ཡང་དབེན་མཁན་
སྤྲུལ་རྡོ་རྗེ་རྒྱལ་ཚབ། ནུབ་དགོན་སྐར་རྒྱལ་རིན་ཆེན་རྒྱལ་ཚབ། གུ་ཕུ་ཚེ་སྤྲུལ་པདྨ་
རྒྱལ་ཚབ། རྙིང་མ་བླ་མ་ཀརྨ་རྒྱལ་ཚབ་དང་། ཁམས་པའི་སྲས་སྤྲུལ་ཀུན་བཟང་ཡུམ།
བྱང་འདྲེན་ཀརྨ་ཆེ་བ་ཡོངས་དགེ་བླ་མ། ཆུང་བ་དབུ་མཛད་འབྲུག་རྒྱལ། ཆོས་ཁྲིམས་
ཆེ་བ་ཚབ་ཞི་བླ་མ་བཅས་དང་། གཞན་ཡང་རྡོ་རྫོང་རིན་པོ་ཆེའི་མཆོག་སྤྲུལ། ནུབ་
དགོན་ཆོས་རྒྱལ། མ་ཎི་བ་བློ་གྲོས་བཟང་པོ་སོགས་གཙོས་ཕྱོགས་ཀྱི་ཁམས་པའི་
དགོན་ལག་རྣམས་ཀྱི་བླ་སྤྲུལ་དང་འདུས་གྲྭ་མང་པོ་བཅས་འཚོགས་ཤིང་། ནང་སྒྲུབ་
གྲུབ་རྗེས་དད་འདུས་ཁྲོམ་ཚོགས་ཡོངས་ལ་ཁྲུས་དང་བགེགས་བསྐྲད་བཅས་མཚམས་
ཀྱི་ནང་དུ་བཅུག་ནས་ཕྱི་སྒྲུབ་ཀྱི་དབུ་ཚུགས་ནས་སྤྲོས་བཅས་འཆམ་བཀོད་རྒྱས་སྤྲོས་

གནང་། ཚེས་དགུ་ལ་གུར་ཆེན་མཐོང་གྲོལ་ཆེན་མོ་སྒྲོན་ཅིང་། དེའི་ནང་བྱིན་འབེབས་
ཀྱི་གར་ལ་སྐྱབས་རྗེ་ཕེབས་ཤིང་། ཕྲན་པའང་ཞབས་འབྲང་ཞུས། ཚེས་བཅུ་ལ་དངོས་
གཞིའི་སློབ་དཔོན་གྱི་སྐུ་ཆས་རང་གིས་སྤྲས། ཚེ་བདག་བྲུབ་འཆམ་དང་། ཁྲོ་ཆུའི་རྔ་
འཆམ་བཅས་ལ་སྐྱབས་རྗེ་མཆོག་ཕེབས་ཤིང་རང་ཡང་འཆམ་ལ་ཕྱིན།སྟོན་འཁོར་
འདུས་པ་ཡོངས་ལ་མང་ཇ་དང་དངུལ་དཀར་དང་། བུར་ལྟང་སོགས་ཀྱི་ཕྱག་འགྱེད་
བསྙེན་བཀུར་ཕུལ། དངོས་གྲུབ་ལེན་ཆོག་གྲུབ་རྗེས་དད་འདུས་ཁྲོམ་ཚོགས་ཡོངས་ལ་
དབང་བསྐུར་མཛད་སྐབས་ཕྲན་པས་ཀྱང་དབང་བསྐུར་བགྱིས། སྒྲུབ་ཆེན་མཐའ་རྒྱས་
གྲུབ་རྗེས་འཇོ་ཕུ་སྤྲུལ་སྐུ་དང་། ཚ་སྒང་སྐྱིལ་ཀྲུང་དགོན་སོགས་འགས་ཞུས་ངོར་བླ་མ་
མཆོད་པ་དང་། བདེ་མཆོག་ལྷན་སྐྱེས། རྒྱུད་ལུགས་འཇམ་དཔལ་སོགས་ཀྱི་དབང་
འགའ་ཙམ་ཞུས་པ་མཉམ་དུ་ཐོབ། རང་གིས་འཇམ་དཔལ་ཁྲོ་ཆུའི་སྨད་ལས་ཀྱི་དབང་
གནང་གྲུབ་ཞུས་པ་ལྟར་ཐོབ། དེ་ནས་དགོན་པའི་རྒྱ་རིའི་གླིང་དུ་ཕེབས་ནས་ཉིན་འགའ་
བཞུགས་པའི་རིང་ཨ་ལྡེའུ་གོང་མ་ཆོས་ཀྱི་རྒྱ་མཚོའི་གསུང་འབུམ་ཨེ་ཝཾ་གྱི་ལུང་དང་།
དེ་ཉིད་ཀྱི་གཏེར་ཁ་གཟའ་གདོང་དམར་ནག་གི་སྲོག་དབང་བཅས་འབུལ་དགོས་ཕེབས་
པ་ལྟར་རང་གིས་ཕུལ། སྒྲུབ་སྡེ་གསང་ཆེན་མཐོང་གྲོལ་གླིང་དུ་ཕྱིན་ནས་གྲུབ་དབང་
ཀརྨ་བསྟན་འཕེལ་གྱི་སྐུ་ང་འདྲ་མ་མཇལ་ཞིང་མཆོད་སྤྲིན་དང་བཅས་གསོལ་སྨོན་ནན་
ཏན་བགྱིས་པས་མོས་གུས་ཀྱི་ཟིལ་ཆེན་གཡོ་བ་བྱུང་། སྒྲུབ་སྡེ་རྣམས་ལ་མང་ཇ་དང་
ཕྱག་འགྱེད་སོགས་ཕུལ་ཞིང་ཁོང་རྣམས་ཀྱི་བཞེད་ངོར་བཀའ་ཡང་མའི་ལུང་ཕུལ། དེ་
ནས་རང་ཡུལ་དུ་ཐེགས་སུ་ཉེ་བ་ན་སྐུ་མདུན་རྩེའི་རྟེན་སྒམ་ཚང་མ་ནས་བྱིན་རླབས་ཀྱི་
རྟེན་དང་དམ་རྫས་ཡོད་དོ་ཅོག་གི་ཆ་ཤས་ཚང་བར་བསྩལ་བ་དང་། ཚོམས་ཆེན་ཁང་དུ་

གསོལ་སྟོན་དང་བཅས་སྐུ་གསུང་ཐུགས་རྟེན་བྱིན་ཆེན་གྱིས་ཐོག་དྲངས་པའི་དངོས་
འབུལ་སྤམ་མཐོར་གནང་། དེ་ནས་ཉིན་ཤས་རྗེས་ཐོན་ཕྱག་ཕུལ་ཞིང་བྱིན་རླབས་དང་
སྐྱབས་འཇུག་ཞུས་ནས་ཐེགས་པས་གྲྭ་མང་ཡོངས་ཀྱིས་གླིང་མཐའི་བར་སྐྱེལ་མ་མཛད་
ཅིང་། གྲྭ་གཉིས་དང་སྐྱ་བོ་གཅིག་རྟ་དྲེལ་མང་ཙམ་བཅས་ཀྱིས་གྱིང་ཐང་གི་བར་སྐྱེལ་
མ་བཏང་། གདོང་རྫོང་གྲུ་ཁར་ཀརྨའི་དགོན་གྱི་གདན་ཞུའི་བང་ཆེན་འབྱོར་བ་ལྟར་རིམ་
པས་ཕྱིན། ཀརྨའི་མདའ་ནས་ཆིབས་བསུ་དང་དགོན་ནང་ནས་སེར་ཕྲེང་ཐོག་རོལ་
བཅས་གཙུག་ལག་ཁང་ཆེན་མོར་འདུས་མང་གིས་མཎྜལ་རྟེན་གསུམ་མཇལ་དཪ་
སོགས་བཀུར་བཟོས་སྣེ་ལེན་རྒྱས་པར་མཛད། བླ་བྲང་རྩེ་ཤོད། མགོན་ཁང་ཆེན་མོ་
སོགས་སོ་སོས་སྣེ་ལེན་དང་འབུལ་ནོད་མཛད་ཅིང་། ལྷ་ཁང་ཁག་མང་པོཪ་རྟེན་གསུམ་
དང་གནའ་རྫས་ངོ་མཚར་ཅན་མང་པོ་མཇལ་ཁ་ཞུས། མགོན་ཁང་ཆེན་པོའི་ཐོག་སོའི་
སྦུག་ཏུ་མགོན་པོ་བཀའ་རྒྱ་མ་ཞེས་ཞྭ་དམར་ནག་གི་ཕྱག་ཐམ་གྱིས་རྒྱས་བཏབ་པ་ཞིག་
བཞུགས་པ་དེ་མཇལ་ཁ་ཞུས་པས། དགོན་པའི་བླ་ཕྱག་མཁན་པོ་རྣམས་ཀྱིས་འདི་ལྟར།
རྒྱལ་བ་ཡབ་སྲས་ཕེབས་སྐབས་མ་གཏོགས་ཞལ་འབྱེད་སྲོལ་མི་འདུག་ཀྱང་ཁྱེད་རང་
གིས་མཇལ་ནས་སླར་ཐམ་ཀས་མནན་ན་འགྲིག་ཅེས་གསུངས་པས་སྒྲོམ་གྱི་སྒོ་ཕྱེས་པ་
ན། ནང་དུ་མདུན་ཡོལ་དང་ཞལ་ཁེབས་ཡོད་པ་རྣམས་འབྱེད་མ་དགོས་པར་རང་ཁྱེར་
སོང་བས་དེར་བཞུགས་ཚང་མ་ངོ་མཚར་བྱེད་པ་བྱུང་ལ། མགོན་པོ་ཕྱག་བཞི་པའི་ལི་སྐུ་
ཕྱར་ཁྲུ་གང་ལྷག་ཙམ་ཤིན་ཏུ་སྒྲོས་གཙང་གཟི་བྱིན་ལྡན་པ་ཞིག་དང་། དེའི་མདུན་དུ་
ཀརྨ་པའི་ཕྱག་བཟོ་ཡིན་པར་གྲགས་པའི་བེར་ཅན་དང་འཁོར་ལྔའི་སྐུ་མཐོ་གང་བ་ཙམ་
རེ་བཞུགས་པ་མཇལ་ཞིང་གསང་བའི་གསོལ་འདེབས་དང་བསྐང་བཤགས་ཕྲིན་བཅོལ་

ནན་ཏན་བགྱིས་ཤིང་སླར་དམ་རྒྱས་བཏབ། དུས་མཁྱེན་སྐུ་ང་འདྲའི་མདུན་སྟོང་མཆོད་
ཕུལ་ཞིང་བླ་མ་མཆོད་པའི་ཚོགས་བཏང་། ལྷ་ཁང་སོ་སོར་མཆོད་འབུལ་དང་གཞུང་སྒེར་
སོ་སོར་མང་ཇ་དང་ཕྱག་འགྱེད་ཕུལ། སྐྱ་སེར་དད་འདུས་ཡོངས་ལ་ཚེ་དབང་དང་། རྟེན་
རྣམས་ལ་རབ་གནས་དང་། གཙུག་ལག་ཁང་གི་རྩེ་ནས་རི་ཁྲུས་སོགས་བགྱིས།
གདན་ས་འདི་དུས་ཐོག་སྔ་བའི་དབང་གིས་རྙིང་ཞིང་གོག་པའི་རྣམ་པ་ཅུང་ཆགས་ནའང་
ཧ་ཅང་བག་དྲོ་ཞིང་བྱིན་ཆགས་པས་སྣང་བ་དབང་མེད་དུ་འགྱུར་ཞིང་རྩོལ་མེད་ཀྱིས་
ཆོས་སྐུའི་རང་ཞལ་མཇལ་སྙམ་བྱེད་པ་རེ་བྱུང་བས་བྱིན་རླབས་ཁྱད་པར་དུ་འཕགས་
པའི་ཡིད་ཆེས་དང་དད་མོས་བྱུང་། དུས་མཁྱེན་གྱི་གཟིམ་སྤྱིལ་གྲ་མ་གྲུ་བཞི་དང་།
རྒྱན་སྤུངས་ཐང་གི་གདུང་འབུམ་ཆེན་མོ་གསུམ་དང་སྤོམ་བྲག་པའི་གདུང་འབུམ་བཅས་
ལ་མཇལ་ཕྱག་དང་བསྐོར་བ་གསོལ་སྨོན་ནན་ཏན་བགྱིས། དེ་ནས་རིམ་ཐེགས་ཀྱིས་
མདོ་ཁམས་མཆོད་རྟེན་ལ་ཕྱག་མཆོད་བསྐོར་བ་དང་བོད་ཡུལ་བདེ་བའི་སྨོན་ལམ་ཡང་
ཡང་བཏབ། ལྷ་ཚལ་ཇོ་དགོན་ནས་མཇལ་ཞུས་ལྟར་ཕྱིན་ནས་བཙུན་མ་རྣམས་ལ་ཆོས་
འབྲེལ་དང་བྱིན་རླབས་བྱས། ཇ་དགོན་ནས་གདན་ཞུ་འབྱོར་ཡང་ཐེངས་འདིར་གནང་
བ་ཞུས། སྤྲེལ་ཚྭ་གྲོང་དུ་ཞག་མལ་བགྱིས་སྐབས། སྐུ་ལྷ་ཕྱ་རྒྱལ་མེེ་ཏྲིའི་ཡུམ་མཆོག་
ཀྲི་ཏ་དཀར་མོས་དགྱེས་ཉམས་དང་བཅས་སྡོང་གྲོགས་བྱེད་ཚུལ་གྱི་རྨི་ལྟས་ཉམས་
མཚར་རེ་བྱུང་། གསལ་སྟོང་ཤོ་སྒོམ་གྱི་གདན་ས་མི་གཡེལ་དགོན་ནས་གདན་ཞུས་
འབྱོར་བར་འགྲོ་མོས་ཆེ་བར་བྱུང་ནའང་གཞན་དབང་གིས་བཤོལ། ནང་སྒར་ཡོན་མཆོད་
སྐྱ་སེར་མང་པོས་ཆིབས་བསུ་ཇ་ཐབ་རོལ་བསུ་སེར་ཕྲེང་བཅས་གདན་ས་མདོ་སྔགས་
བཤད་སྒྲུབ་ཆོས་གླིང་དུ་བདེ་བར་འབྱོར། འཆར་ཅན་བཀའ་བརྒྱད་བདེ་འདུས་ཀྱི་སྒྲུབ་

ཆེན་ལ་འཚོགས། དེའི་དགུན་ཐོག་གྲུབ་དབང་ཚོགས་གཉིས་མདུན་ནས་བཀའ་བརྒྱད་
བདེ་འདུས་ཀྱི་དབང་འབྲིང་པདྨ་ཤེལ་ཕུག་མ་བསྐྱར་དུ་ཞུས་ཤིང་། ཉང་གཏེར་བཀའ་
བརྒྱད་བདེ་འདུས་ཀྱི་སྔོན་འགྲོ་བསྡུས་ཙམ་དང་། དངོས་གཞིའི་བསྙེན་པ་སྨིན་གཏེར་
གསུང་གི་བསྙེན་ཡིག་ལྟར་བཏང་ཞིང་བདེ་གཤེགས་ཞི་བའི་བསྙེན་པ་སྔོན་དུ་སོང་རྗེས་
གཙོ་དགུའི་བསྙེན་པ་སོ་སོར་བརྗེས་པ་ན་རྨི་ལམ་ཁྱད་པར་བ་རེ་ངེས་པར་འབྱུང་བཞིན་
འདུག་པས་བྱིན་རླབས་ཀྱི་ཚན་ཁ་ཁྱད་པར་ཅན་དུ་ངེས་ཤེས་སྐྱེ་བ་བྱུང་ཞིང་ཁ་སྐོང་སྦྱིན་
སྲེག་བཅས་ལེགས་འགྲུབ་བྱས། ལོ་འདིར་ས་སྐྱ་ཕུན་ཚོགས་ཕོ་བྲང་གི་བདག་ཆེན་ངག་
དབང་ཀུན་དགའ་བསོད་ནམས་ཡབ་ཡུམ་དང་། ལྷ་ཁང་མཁན་རྒན་སངས་རྒྱས་རིན་
པོ་ཆེ་གཙོས་སྟོན་འཁོར་རྣམས་ཕེབས་ནས་ནང་ཆེན་རྒྱལ་པོའི་ཕོ་བྲང་དུ་བཞུགས་ཤིང་།
དམར་པོ་སྐོར་གསུམ་གྱི་དབང་དང་། མགོན་དཀར་གྱི་གཡང་སྒྲུབ། ཐང་རྒྱལ་ཚེ་
དབང་། ཚོགས་བདག་ཁང་དུ་ངོར་ལུགས་ཀྱི་ཚོགསབདག་བསྐང་གསོལ་རྒྱས་པ་
བཅས་མཛད། སྔོན་ཆད་ངོར་ཁང་གསར་མཁན་རྒན་གྱིས་ངོར་པའི་རྟེན་ཁྲོད་དུ་
བཞུགས་པའི་མགོན་པོ་ཞལ་བཞིའི་སྲོག་ཕུར་རི་སུལ་རྣལ་འབྱོར་མའི་ཐུགས་དམ་རྟེན་
དུ་གྲགས་པ་ཁྱད་མཚར་ཞིག་དང་། ཞལ་བཞིའི་བཀའ་གཏད་ཆིག་བརྒྱུད་བཅས་རྒྱལ་
རྒན་དབང་དྲག་ཚེ་རིང་ལྷ་རྒྱལ་ལ་གནང་ཞིང་། མ་འོངས་པ་ན་སྟག་གི་ལོ་ལ་ས་སྐྱ་གོང་
མ་ཞིག་ཁམས་ལ་ཕེབས་བྱུང་ན་དབང་དང་སྲོག་ཕུར་བཅས་དེ་ལ་འབུལ་དགོས་པའི་
ཞལ་བཀོད་གནང་བ་ཡོད་ནའང་། རྒྱལ་རྒན་སྐུ་གཤེགས་ནས་ལོ་འགའ་སོང་ཟིན་ལ།
སྲོག་ཕུར་དེ་རྒྱུ་མཚན་བཅས་བདག་ཆེན་རིན་པོ་ཆེར་ཕུལ་བས། བཀའ་ལས། དགོས་
ངེས་པ་ནི་སྲོག་དབང་དེ་ཡིན་མོད་ཞུ་རྒྱུ་མ་བྱུང་བ་ཕངས་པོ་བྱུང་། དེས་ན་སྲོག་ཕུར་ཡང་

ཁྱེར་ན་མི་རུང་བས་སྔར་བཞིན་བདག་ཉར་མཛོད་ཅེས་སླར་བསྩལ། རང་དགོན་གྱི་
གཙུག་ལག་ཁང་དུ་གདན་དྲངས་ཤིང་གཡང་སྒྲུབ་དང་། འདུས་པ་ཡོངས་ལ་ཐང་རྒྱལ་
ཚེ་དབང་གནང་། གཙུག་ལག་ཁང་གི་རྟེན་གསུམ་ཡོངས་ལ་རབ་གནས་རྒྱས་པ་དང་།
སྒྲོལ་མ་ལྷ་ཁང་དུ་རབ་གནས་རྒྱས་པ་ཉིན་གསུམ་མཛད་པ་སོགས་མཛད་རིམ་གང་ཞུས་
རྣམས་གནང་། ལྷ་ཁང་མཁན་རྒན་མདུན་ནས་སྡོམ་གསུམ་རབ་དབྱེའི་བཤད་ལུང་ཐོབ།
ས་སྐྱའི་སྟོན་འཁོར་རྣམས་མཛད་ཆོག་རྣམས་གྲུབ་ནས་ཆིབས་བཏེགས། དེ་ནས་རང་
དགོན་གྱི་སྒྲུབ་དཔོན་བླ་མ་ཆོས་སྐྱོང་དར་རྒྱས་ཞེས་གྲུབ་དབང་ཤཱཀྱ་ཤྲཱིའི་ཞལ་སློབ་ཀྱི་
ཐུ་བོ་དེ་ཉིད་བླ་མའི་སློབ་ཚོགས་རྣམས་ལ་ཁྲིད་དཔོན་རྒྱུན་རིང་ཙམ་མཛད་ཅིང་། བླ་
མས་མཉམ་མེད་དྭགས་པོའི་སྤྲུལ་པ་ཡིན་པར་གསུངས་པ་དེ་ཉིད། བླ་མ་སྐུ་གཤེགས་
རྗེས་རྨེ་རྒྱལ་རི་ཁྲོད་དུ་སྒྲུབ་པར་བཞུགས་ནས་བདེ་མཆོག་གི་བསྙེན་པ་ཤྲཱི་བཛྲ་དུང་ཕྱུར་
གཅིག་བསྙེན་པས་བདེ་མཆོག་ཞལ་ཕྱག་རྒྱས་པ་ཐེངས་གསུམ་དང་ལྷན་སྐྱེས་ཐེངས་
གཅིག་ཞལ་གཟིགས་བྱུང་ཞིང་དེ་ཉིད་དུས་འཁོར་དུ་འགྱུར་བའི་རྐྱེན་གྱིས་ཧ་ཀྵ་མ་ལ་
དུང་ཕྱུར་གཅིག་ཞལ་འདོན་མཛད་པ་དང་། ཕྱག་ཆེན་དང་ཆོས་དྲུག་གི་ལམ་ལ་བརྩོན་
འགྲུས་མཐར་ཕྱིན་པར་མཛད་པས་ལམ་རྟགས་ཀྱི་ཡོན་ཏན་ཚད་དུ་འཁྱོལ་བ་གང་ཉིད
ལ་ལོ་སྔ་མའི་ནང་ནས་བཟུང་ཤམྦྷ་ལའི་ཞིང་དུ་ཡོད་པའི་སྣང་བ་ཡང་ཡང་འཆར་གིན་
འདུག་ཅེས་ཐེངས་འགར་གསུངས་ལ། དགུང་གྲངས་དོན་གཉིས་པའི་ཟླ་བ་བཅུ་གཉིས་
པའི་ཚེས་བཅོ་ལྔའི་ཉིན་སྙན་ཟུག་ཅི་ཡང་མེད་པར་དགོངས་པ་ཞི་དབྱིངས་སུ་ཐིམ་པའི་
དགོངས་རྫོགས་མཆོད་འབུལ་སོགས་རྒྱས་པར་བསྒྲུབས། སྐུ་གདུང་ཞུགས་སུ་བཞེན་
སྐབས་ནམ་ཟླ་དགུན་ཡིན་ཀྱང་ཁ་བ་པདྨའི་འདབ་ལྡན་བབ་པ་དང་འབྲུག་སྐད་ལྟ་བུའི་

སྒྲ་ལྡིར་བ་དང་འཇའ་ཚོན་འཁྱིལ་བ་སོགས་རྟགས་མཚན་ངོ་མཚར་བར་བྱུང་ཞིང་གདུང་
ཞུན་མར་ཁུ་ལྟ་བུ་ཆུ་མིག་བརྡོལ་བ་བཞིན་ཧ་ཅང་མང་བར་བབ་པ་སོགས་བྱུང་ལ།
གདུང་རུས་ལ་སིནྡྷུ་ར་དང་རིང་བསྲེལ་བབ་པ་དག་དང་། སྔོན་ཆད་ཁོང་ལྷོ་བྲག་མཁར་
ཆུར་བཞུགས་སྐབས་རྡོ་ནག་པོ་ལ་ཨཱཿཡིག་དཀར་པོ་སྒྲོས་གཙང་འབུར་དུ་དོད་པ་ཞིག་
ཕྱག་ཏུ་སོན་པ་དེ་སོགས་སྙིང་པོར་བཞུགས་པའི་གདུང་རྟེན་དུས་འཁོར་མཆོད་རྟེན་
གསེར་ཟངས་ལས་བསྐྲུན་པ་ཕྲ་རྒྱན་བཀོད་ལེགས་རབ་གནས་བཅས་ཚད་ལྡན་དུ་གྲུབ།
རང་ལོ་ཉེར་བཞི་པའི་ཟླ་བ་དྲུག་པའི་ནང་ནང་ཆེན་རྒྱལ་པོའི་སྐུ་མཆེད་བླ་མ་ཆོས་གྲགས་
མཆོག་གིས་སྦྱིན་བདག་མཛད་ཅིང་། གྲུབ་དབང་ཚོགས་གཉིས་རིན་པོ་ཆེའི་བཀས་
བསྐུལ་བ་ལྟར། ཚོགས་ཆེན་འདུ་ཁང་ཆེན་མོར་བཀའ་བརྒྱད་བདེ་འདུས་ཀྱི་སྒྲུབ་ཆེན་
དང་འབྲེལ་བའི་སྒྲུབ་དབང་ཆེན་མོ་མཁའ་ཀློང་ཡངས་པའི་ཡིག་ཆ་ལྟར་ཉིན་བདུན་མའི་
འགྲོས་ཀྱིས་ནང་ཆེན་རྒྱལ་པོ་སྐུ་མཆེད་རྣམས་དང་། ཚོགས་གཉིས་རིན་པོ་ཆེ་གཙོས་བླ་
གྲྭ་མང་པོར་ཕུལ། འདི་སྐོར་སྔ་ཕྱི་ནས་བཟུང་རང་ལ་སློབ་དཔོན་གྱི་དེ་ཉིད་མི་ལྡན་
བཞིན་དུ་སློབ་དཔོན་གྱི་ཁུར་འཛིན་དགོས་པ་བྱུང་ནས་བྱམས་མེ་ཆོས་སེང་སྐུ་ཕྲེང་
བདུན་པ་དང་། འཁྲུལ་ཞིག་ས་སྤྲུལ་སྐུ་ཕྲེང་བདུན་པ་གཙོས་ཕྱོགས་ཕྱོགས་ཀྱི་བླ་སྤྲུལ
དང་གྲྭ་རིགས། རང་དགོན་གྱི་གྲྭ་རིགས་སྤྱི་སྒེར་རྣམས་ལ་སྔ་ཕྱི་ཅི་རིགས་པར་འབྲུག་
པ་བཀའ་བརྒྱུད་རང་ལུགས་གཙོར་གྱུར་གསར་རྙིང་རྩ་གསུམ་སྒྲུབ་སྐོར་ཆེ་ཕྲ་སྣ་ཚོགས་
ཀྱི་དབང་ཆེ་འབྲིང་རྗེས་གནང་སོགས་མངཔོ་ཞིག་བསྐུར་དགོས་པ་བྱུང་ལ། དེ་དག་ཀྱང་
མང་ཆེ་བའི་བསྙེན་སྒྲུབ་ཐེམས་པ་མེད་ཀྱང་རང་ལུགས་ཀྱི་སྒྲུབ་ཐབས་སྐོར་ལྔ་སོགས་
དང་། རྙིང་ཕྱོགས་ཀྱི་དཀོན་མཆོག་སྤྱི་འདུས་དང་ཉང་གཏེར་བཀའ་བརྒྱད་རཏྣའི་ཕུར་

པ་སོགས་ཀྱིས་མཚོན་པའི་རྩ་བའི་སྒྲུབ་སྐོར་འགའི་བསྙེན་སྒྲུབ་ཐེམས་ཡོད་པ་དེ་རྣམས་
ཡིད་ཀྱི་བརྟེན་སར་བཟུང་ཞིང་། སོ་སོའི་དབང་སྒྲུབ་སྐབས་ཅི་ཤེས་གང་ནུས་ཀྱི་བསྐྱེད་
བཟླས་དང་། བརྒྱུད་པའི་ཕྱག་བཞེས་མཐོང་རྒྱུད་སོགས་ལ་གཡས་ཆུང་དང་སླ་བཅོས་
སུ་མ་སོང་བ་རེ་ནམ་དུ་ཡང་བྱེད་ཁུལ་དུ་ཡོད་པས་ཞབས་འདྲེན་དུ་སོང་བ་མེད་སྙམ་
མཆི། ཟླ་བ་བདུན་པའི་ནང་དེར་གྲུབ་དབང་ཚོགས་གཉིས་རིན་པོ་ཆེ་གློ་བུར་གྱི་སྙུན་
ཚབས་ལྕི་བར་བྱུང་བས།  ཚེ་སྒྲུབ་གསང་འདུས་ཀྱི་ཚོགས་འབུམ་དང་དབང་བརྒྱ།
ཐུགས་སྒྲུབ་ཡང་སྙིང་འདུས་པའི་སྒོ་ནས་སུན་བཟློག་བརྟན་བཞུགས་རྒྱས་པ། སྨེ་
བརྩེགས་ཀྱི་བྱབ་ཁྲུས་འབུམ་ཐེར་དང་སྦྱིན་སྲེག་འབུམ་ཕྲག །རཏྣའི་མ་ནིང་གི་བསྐང་
མདོས་ཆེན་མོ་སོགས་ཞབས་རིམ་མང་དུ་བསྒྲུབས་པས་སྙུན་ཁམས་རིམ་དྭངས་སུ་གྱུར།
གཞན་ཡང་དུས་རིམ་ཆེད་མགོན་པོའི་སྒྲུབ་མཆོད་འཕར་མ་དང་འབྲེལ་མགོན་པོའི་
མདོས་ཆེན་རྒྱས་པའི་དཔེར་འོས་ཤིག་འཚོགས་པས་ལེགས་ལམ་དགེ་བར་བྱུང་། ཟླ་
བཅུ་པའི་ནང་སླར་ཡང་ཟབ་གསལ་བདེ་ཆེན་གླིང་གི་སྒྲུབ་སྡེའི་ནང་དུ་མཚམས་རྒྱ་
བསྡམས་ནས། རང་ལོ་ཉེར་ལྔ་ཉེར་དྲུག་རྣམས་ལ་འཆི་མེད་འཕགས་མའི་སྙིང་ཐིག་
སོགས་ཡི་དམ་འགའི་བསྙེན་ཚད་གཏོང་བ་དང་སྒྲུབ་སྡེ་བ་རྣམས་སྔ་རྒྱུན་ལྟར་བསྐྱངས་
ཤིང་སྐབས་འགར་གཞན་གྱི་དགོས་མཁོ་འདོད་སྐོང་གི་དབང་ལུང་ཁྲིད་སོགས་ཕྲན་བུ་རེ་
བགྱིས་པ་དང་། གཞན་ཡང་ལོ་སྔ་མ་འགའི་ནང་ནས་རྩ་བའི་རིགས་བདག་རྗེ་བཙུན་
ཆོས་མགོན་རིན་པོ་ཆེ་ནས། ད་ནས་བཟུང་བསྙེན་རྫོགས་ཀྱི་སྡོམ་པ་གཞན་ལ་འབོག་
དགོས་ཚུལ་གྱི་བཀའ་གླེགས་ཐེངས་འགའ་སྤྱི་བོར་ཕེབས་པས་བཀའ་ལྟར་སྒྲུབ་ཁུལ་
གྱིས་ལོ་རེ་བཞིན་ཕྱོགས་ཀྱི་དགོན་སྡེའི་བླ་གྲྭ་རྣམས་ལ་དགེ་ཚུལ་དང་བསྙེན་རྫོགས་

འབོག་ཁུལ་བྱས་པས་མང་ཙམ་བྱུང་། རང་ལོ་ཉེར་ལྔའི་སྐབས་ཤིག་ན། སྔར་རང་ཆུང་
ངུའི་དུས་བླ་མ་རིན་པོ་ཆེ་བསམ་གཏན་རྒྱ་མཚོ་དང་། །མགོན་པོ་དགོན་གྱི་བསྟན་
གྲགས་སྤྲུལ་སྐུ་རྣམ་གཉིས་ནས་རང་ལོ་ཉེར་བདུན་ཉེར་བརྒྱད་ལ་རྐྱེན་ཆག་ཆེ་བར་ཡོད་
ཚུལ་གསུངས་པ་དང་། རང་ལའང་མནལ་ལྟས་ཤིག་བྱུང་བ་བཅས་ཕྱོགས་མཐུན་དུ་
བྱུང་བ་དང་། བསམ་གཏན་རྒྱ་མཚོ་མཆོག་གིས་རྐྱེན་སེལ་དུ་མཆོག་གཏེར་གུ་རུའི་
གསོལ་འདེབས་དུས་གསུམ་སངས་རྒྱས་ཀྱི་བསྙེན་སྒྲུབ་ཚད་ལྡན་བཏང་ན་ལེགས་ཞེས་
གསུངས་ནས་དབང་ལུང་བསྩལ་ཞིང་། དཔེ་ཆའང་གྲབས་སུ་ཚུད་བཞིན་ཡོད་པ། དུས་
ལ་བབ་སྙམ་བསྙེན་སྒྲུབ་གཏོང་རྒྱུའི་གྲབས་ཚགས་སུ་ཚུད་པ་ན་དཔེ་ཆ་ཇི་ལྟར་བཙལ་
ཀྱང་ཡེ་མ་རྙེད་པས་རྐྱེན་སེལ་གྱིས་བཟློག་རྒྱུའི་རྟེན་འབྱུང་ལ་ཉེ་མ་ལེགས་སྙམ་པ་བྱུང་།
རང་ལོ་ཉེར་དྲུག་པའི་ཟླ་བ་བརྒྱད་པའི་ནང་རྫོང་གསར་མཁྱེན་བརྩེ་ཆོས་ཀྱི་བློ་གྲོས་རིན་
པོ་ཆེ་དང་། གསང་ཡུམ་ཚེ་ཆོས་སོགས་སྐུ་འཁོར་ཉུང་ངུར་བཅས་གསང་སྟབས་སུ་
ཕེབས་འབྱོར་གྱིས་ནང་ཆེན་རྒྱལ་ཁང་དུ་བཞུགས། ཚེ་སྒྲུབ། ཚེ་དབང་། བླ་བླུ།
གཡང་སྒྲུབ། ཚོགས་བདག་དམར་ཆེན་གྱི་བསྐང་གསོལ་རྒྱས་པ། ཤང་ལུགས་མགོན་
དཀར་གྱི་གཡང་སྒྲུབ་སོགས་གནང་། རང་དགོན་དུ་གདན་དྲངས་ནས་རྟེན་ཁྲུས་རབ་
གནས་རྟེན་གསུམ་རྣམས་ལ་ཞིབ་གཟིགས་མཛད་ཅིང་རཏ་གླིང་སྐུ་ཚབ་ཀྱིས་དབང་
གནང་། ཚེ་གཡང་འགུགས་པའི་སྒོ་ནས་གཡང་སྒྲུབ་མཛད་ཅིང་། ཁོང་གི་འབྲལ་སྤང་
སྣམ་སྦྱར་རྙིང་པ་གཡང་རྟེན་དུ་སྩལ། སིལ་སྦུབ་རོལ་ཆ་རྣམས་ལ་ཞིབ་གཟིགས་མཛད་
ཅིང་སྲིད་ན་དཀོན་པའི་རོལ་སིལ་མང་པོ་འདི་འདྲ་མཐོང་དཀོན་པའི་ཁྱད་ནོར་བསོད་
ནམས་ཀྱི་སྟོབས་ཀྱིས་འབྱོར་བ་རེད་སོགས་བསྔགས་བརྗོད་མང་དུ་མཛད་ཅིང་། གུ་རུའི་

ཕྱག་དྲིལ་ཡང་དཀྲོལ་ནས་དབུར་བཞག་ཅིང་དེར་འདུས་ཡོངས་ལ་བྱིན་རླབས་མཛད།
རྒྱལ་ཡུམ་གཡུ་སྒྲོན་གྱི་རེ་ཞུས་ལྟར་སྒྲོལ་མ་ལྷ་ཁང་དུ་སྨིན་ལུགས་རབ་གནས་རྒྱས་པ་
དགེ་ལེགས་འདོད་འཇོ་ཉིན་ལྔའི་འགྲོས་ལྟར་འཚོགས་པའི་དབུ་མཛད་དང་མཆོད་སྐོར་
སོགས་རང་དགོན་ནས་བཏང་བས་སྨིན་ལུགས་རྙིང་མའི་ཕྱག་ལེན་ཁུངས་དག་སྒྲོས་
གཙང་དཔེ་འོས་འདུག་ཅེས་བསྔགས་བརྗོད་དང་དགྱེས་ཚོར་གནང་། སྨིན་ལུགས་ཀྱི་
བཀའ་བརྒྱད་དང་དངོས་རོལ་ཐུགས་ཆེན་བཅས་ཀྱི་གདངས་དབྱངས་ཚང་མ་གསན
བཞེད་ལ་ཁྱོད་ཀྱིས་མཐར་ཆགས་སུ་བཏང་ན་རུང་ངམ་གསུངས་པར། ཕྲན་ནས་ཚང་
བར་སྙན་གསན་ཕུལ་བས་ཐུགས་ཧ་ཅང་དགྱེས་ནས་བསྔགས་བརྗོད་དང་བཅས་རྡོ་དྲིལ་
སྤུས་ལེགས་དང་དར་བཅས་ལེགས་སྐྱེས་སུ་སྩལ་བ་དང་། མངའ་པཎ་ཙིའུ་དམར་གྱི་
རང་གདངས་དང་། སྒེག་རྡོར་བླ་བླུའི་རང་གདངས་བཅས་ཕྲན་ལ་ཞལ་སློབ་གནང་།
མཆོག་གླིང་གཏེར་ཆེན་གྱི་ཡབ་གཞིས་སུ་ཕེབས་ནས་གུ་རུའི་སྐུ་གསུང་བྱོན་མདུན་དུ་
ངེད་ཅག་སྟོན་འཁོར་ཡོངས་ཀྱིས་ཐུགས་སྒྲུབ་བར་ཆད་ཀུན་སེལ་གྱི་ཚོགས་མཆོད་རྒྱས་
པར་ཕུལ། དེའི་ཉེ་སྐོར་གྱི་གཏེར་གནས་དང་གཏེར་རྟགས་རྣམས་ལ་ཞིབ་གཟིགས་
མཛད། ཕྲན་ནས་རེ་ཞུས་ལྟར་ལྕེ་བཙུན་སྙིང་ཐིག་གི་དབང་ལུང་ཁྲིད་བཅས་གཏེར་
མཛོད་ནང་ལྟར་བསྩལ་བ་དང་། ཆོས་དབྱིངས་མཛོད་རྩ་འགྲེལ་གྱི་ལྗགས་ལུང་། ཚེ་
གཡང་འགུགས་པའི་དབང་བཅས་ཐོབ། སྒྲུབ་སྡེར་ཕེབས་ནས་གུ་རུའི་ཚིག་བདུན་དང་
འབྲེལ་བའི་བླ་སྒྲུབ་དང་རྫོགས་ཆེན་གྱི་ཞལ་ཁྲིད་སྨར་བར་བའསྩལ། ར་ཁྲོ་གཏེར་སྟོན་
ཀུན་འདུས་གླིང་པ་དང་མཇལ་འཕྲད་གནང་ཞིང་གཏེར་ཆོས་རྣམས་གཟིགས་འབུལ་
ཞུས་པས་དུས་བབ་ཀྱི་གཏེར་ཆོས་ཁྱད་པར་ཅན་ཡིན་པའི་བསྔགས་བརྗོད་དང་། ཕྱག་

རྡོར་གྱི་སྐོར་ཁ་ཚང་གསན་བཞེད་ཡོད་ཀྱང་ཐུགས་བྲེལ་ཆེ་བའི་དབང་གིས་ད་ལྟ་སྟབས་
མ་འགྲིགས་པས་གཏེར་ཆོས་ཡོངས་རྫོགས་པོ་ཏི་ལུང་དབང་བཀའ་རྒྱ་གདམས་གཏད་
ཀྱིས་འབུལ་དགོས་གསུངས་པ་ལྟར་གསན་བཞེས་མཛད་པ་དང་། རྟེན་འབྲེལ་དབང་
གིས་ཚེ་དབང་ཞིག་གསན་དགོས་གསུངས་པར་དཀོན་མཆོག་སྤྱི་འདུས་ཀྱི་ཚེ་དབང་
ཕུལ་ཙ་ན། དེ་ཡང་ལེགས་ཏེ་ཉིད་རང་གི་གཏེར་ཁ་ལས་བྱུང་བའི་ཚེ་དབང་ཞིག་དགོས་
གསུངས་པར། རང་གཏེར་སྒྲོལ་དཀར་ཡིད་བཞིན་འཁོར་ལོའི་ཚེ་དབང་ཕུལ་བས་
ཐུགས་ཧ་ཅང་མཉེས་ཏེ་སྐུ་གསུང་ཐུགས་རྟེན་གཙོས་ལེགས་འབུལ་རྒྱ་ཆེར་མཛད་ཅིང་
ཕྱག་རྡོར་གྱི་དཔེ་ཆ་ཁ་ཚང་ཐུགས་བཞེས་ལྟར་ཕུལ་བས་འདི་ནི་བྱིན་རླབས་ཀྱི་བབ་སོ་
ཁྱད་པར་ཅན་དང་དུས་བབ་ཀྱི་ཆོས་ཡིན་ཞེས་ཐུགས་ཚགས་གནང་། དེ་ནས་ཙ་རི་
གནས་ཆེན་དུ་ཕེབས་དགོས་པའི་དགོས་ཁྱད་མང་པོ་ཡོད་ཚུལ་གསུངས་ནས་ཆིབས་
བཏེགས། དེ་ནས་རང་ལོ་ཉེར་བདུན་པར། ནང་ཆེན་རྒྱལ་པོ་ནས་སྦྱིན་བདག་ཞུས་ཏེ་
ཁམས་པའི་སྒྲུབ་ཆེན་འཛུགས་རྒྱུའི་འཆར་གཞི་གཏན་འབེབས་དང་། ཁམས་སྤྲུལ་རིན་
པོ་ཆེར་སྙན་སྒྲོན་ཕུལ་ཏེ་ཞལ་བཞེས་གནང་བ་ལྟར་བོད་ཟླ་གཉིས་པའི་ནང་ནས་གུར་
ཆེན་མཐོང་གྲོལ་གཙོས་སྒྲུབ་ཆེན་གྱི་ཡོ་བྱད་རྣམས་དང་། བཀའ་བརྒྱུད་གསེར་ཕྲེང་གི་
ཞལ་ཐང་ཚང་མ་བཅས་གདན་དྲངས་པ་དང་ཆབས་ཅིག །ཕུན་གླིང་གི་སྒྲུབ་བླ་རྟོགས་
ལྡན་ཆོས་ལེགས་དང་། དབུ་མཛད་འབྲུག་རྒྱལ་བཅས་བྱོན་ནས་ཕྱག་ལེན་གཤར་སྦྱོང་
དང་། གཏོར་མཆོད་བཅའ་གཞི་སོགས་སྔ་གྲབས་མཛད་ཅིང་། སྐྱབས་མཆོག་ཁམས་
སྤྲུལ་རིན་པོ་ཆེའི་བཀའ་ཕེབས་ལྟར་ཕྲན་ནས་ཀུན་དགའ་བསྟན་འཛིན་གྱི་དག་སྣང་
ལས་བྱུང་བའི་ས་འདུལ་གར་ཆེན་སྦྱང་བརྩོན་བགྱིས། ཟླ་བ་བཞི་པའི་ནང་ཁམས་སྤྲུལ་

རིན་པོ་ཆེ་སྟོན་འཁོར་རྣམས་ཕེབས་པར་ཆིབས་བསུ་ཇ་ཐབ་ཐོག་རོལ་སེར་ཕྲེང་སོགས་
རྒྱས་སྤྲོས་བཅས་འཚོགས་ཆེན་འདུ་ཁང་དུ་ཞབས་སོར་འཁོད་དེ་མཎྜལ་མཇལ་དཪ་
སོགས་ཕུལ་ཞིང་བྱམས་ཁང་ཆེན་མོར་བཞུགས་སྟན་ཆགས། ཞག་ཤས་སྐུ་བསྙེལ་
བསོས་རྗེས་ཆོག་འགྲིག་སོགས་མཛད། རྡོ་རྗེ་རྒྱལ་པོ་ཁམས་སྤྲུལ་རིན་པོ་ཆེ། རྒྱལ་
ཚབ་ཕྲན་དང་། རིགས་བཞིའི་རྒྱལ་ཚབ་རྡོ་རྗེ་ལྷོ་ཆགས་མེད། རིན་ཆེན་གད་ཆགས་
ཆོས་གྲགས། པདྨ་བྱམས་མེ་ཆོས་སེང་། ཀརྨ་ཡང་དབེན་མཁན་ཆེན། ཀུན་བཟང་
ཡུམ་ཚོགས་གཉིས་རིན་པོ་ཆེ། ཀརྨ་ཆེ་བ་ཚབ་སྤྲུལ། ཀརྨ་ཆུང་བ་ཕྲན་གྱི་གཅུང་ཚུལ་
ཁྲིམས་རྒྱ་མཚོ། ཆོས་ཁྲིམས་ཆེ་བ་རྙིང་མ་བླ་མ་བཅས་དང། རྡོ་རྗེ་སྤྱན་པ་གཏེར་སྟོན་
ཀུན་འདུས་གླིང་པ་དཔོན་སློབ། གཞན་ཡང་ལྷོ་རིན་པོ་ཆེ་དང་། མགར་རྣམ་རོལ་
སོགས་ཀྱིས་གཙོས་པའི་བླ་སྤྲུལ་མང་པོ་དང་། དགོན་སྡེ་ཁག་མང་པོའི་བླ་གྲྭ་ཤིན་ཏུ་
མང་པོ་བཅས་ནང་ཆེན་སྦྲ་མོ་ཆེའི་ནང་དུ་འཚོགས་ཤིང་། གད་ཆགས་དགོན་སོགས་
ཚོགས་གཉིས་འདུ་ཁང་ནང་དང་། ཕྱིའི་གྲྭ་རིགས་རྣམས་སྒྲོལ་མ་ལྷ་ཁང་དུ་འཚོགས།
ནང་སྒྲུབ་ལེགས་པར་གྲུབ་ནས་ཕྱི་སྒྲུབ་སྐབས་སྤྲེལ་ལོ་སྤྲེལ་ཟླའི་དུས་ཆེན་ཁྱད་པར་ཅན་
ལ་གུར་ཆེན་མཐོང་གྲོལ་སྒྲོན་པའི་རིམ་པ་སོགས་ཕྱག་བཞེས་མཐའ་དག་ཕུན་གླིང་ལྟར་
ཟུར་མ་ཉམས་པར་མཛད། དད་འདུས་ཀྱི་ཁྲོམ་ཚོགས་ཁྲི་བཅུ་གཉིས་ལྷག་ཡོད་སྐད་
འདུས་ཤིང་འགལ་རྐྱེན་བར་ཆད་མེད་པར་མཐའ་རྒྱས་སུ་གྲུབ། སྒྲུབ་ཆེན་གྲུབ་རྗེས་
དགོན་པའི་མདུན་ངོས་རྐྱང་ཐང་ལེབ་ཏུ་སྤྲོ་བསང་གུར་སྒར་གྱིས་བཞུགས་ནས། ཆོས་
རྒྱལ་ནོར་བཟང་གི་རྣམ་ཐར་དང་། དྲི་མེད་ཀུན་ལྡན་གྱི་རྣམ་ཐར། སྐྱེས་རབས་ལས་ཤ་
ར་བྷའི་རྟོག་བརྗོད་བཅས་ཀྱི་ཟློས་གར་ཉིན་གསུམ་རིང་རྩེད་སྟོན་མཛད། དེ་རྗེས་དགོན་

པའི་རྒྱབ་རི་གུ་རུའི་སྒྲུབ་གནས་བླ་རྫོ་པདྨ་འོད་ཕུང་འཁྱིལ་པ་ཞེས་གུ་རུ་ཡབ་ཡུམ་དང་
རྗེ་འབངས་འགའི་སྒྲུབ་ཕུག་ཡ་མཚན་ཅན། བླ་མ་ཞང་སོགས་གྲུབ་ཐོབ་གོང་མ་འགའི་
སྒྲུབ་གནས་ཡིན་པ་དེར་དགོན་པའི་སྒྲུབ་སྡེ་གོང་མའི་རྟོགས་ལྡན་རྣམས་བཞུགས་ཡོད་
པ་དེར་ཕེབས་པར་ཕྲན་པའང་ཕྱིན། བླ་མ་བསྟན་གཉིས་ཀྱི་ཚོགས་འཁོར་དང་། བསང་།
རི་ཁྲུས། གནས་ཆེན་བྱིན་འབེབས་སོགས་མཛད་ནས་ཉིན་གཉིས་བཞུགས། དེ་ནས་ཆུ་
སྟོད་ཟླ་བའི་ཚེས་བརྒྱད་ལ་དགོན་གཞུང་གིས་འཆར་ཅན་བཀའ་བརྒྱད་སྒྲུབ་ཆེན་
འཚེགས་ཤིང་། ཁམས་སྤྲུལ་རིན་པོ་ཆེ་དང་ཕྲན་པ། གྲུབ་དབང་རིན་པོ་ཆེ། ནང་ཆེན་
རྒྱལ་པོ་བཀྲ་ཤིས་ཚེ་དབང་སྟོབས་རྒྱལ་གཙོས་ཡོན་མཆོད་སྟོན་འཁོར་རྣམས་དཔའ་
རྒྱལ་རི་མགུལ་དུ་ཕེབས། ཞག་འགར་སྤྲོ་བསང་དང་འབྲེལ་བསང་དང་རི་ཁྲུས་གཏེར་
བུམ་སྦ་བ་སོགས་མཛད། སྔར་ཀུན་དགའ་བསྟན་འཛིན་གྱི་དོན་རྫོགས་གླུ་ཕྲེང་གསུང་
པའི་གནས་ཀྱི་སྒྲུབ་ཕུག་ངོས་འཛིན་མཛད། རྒྱལ་པོ་མཆོག་དང་ཕྲན་པ་ལྷན་ནས་ཞུས་
བསྐུལ་ཕུལ་བའི་ངོར། དཔའ་རྒྱལ་རིན་ཆེན་སྤུངས་པ་ཉིད་རྡོ་རྗེའི་སེམས་དཔའི་གནས་
ཡིན་པར་གསུངས་ནས་གནས་སྒོ་འབྱེད་པ་དང་འབྲེལ་གནས་ཡིག་བསྩལ། དེ་ནས་
བཟུང་ཀུན་གྱིས་གནས་འདི་བསྐོར་བའི་སྲོལ་ཚུགས། ཁམས་སྤྲུལ་རིན་པོ་ཆེས་ད་ནི་
དུས་འཚུབ་ཀྱི་འགྱུར་བག་ཆེ་རུ་འགྲོ་གིན་འདུག་པས་ན་སྟོད་རྒྱ་གར་ཕྱོགས་སུ་ཕྱིན་ན་
འོས་ཞེས་ཕྲན་ལ་ཡང་ཡང་གསུངས་པ་དང་། སྐྱབས་མཆོག་ཉིད་ཀྱང་མི་འགྱང་བར་
ཕེབས་རྒྱུ་ཡིན་པས་ཁྱེད་རང་ཡང་ལྷན་དུ་འགྲོ་ན་ལེགས་ཞེས་སོགས་ཐུགས་བརྩེའི་
བཀའ་མཆིད་མང་དུ་སྩལ་ཞིང་། ཕུན་གླིང་གི་བཀའ་བརྒྱུད་གསེར་ཕྲེང་གི་ཞལ་ཐང་ཚང་
མ་སྐབས་གཅིག་འདིར་འཇོག་ན་ལེགས་ཞེས་ཡང་ཡང་གསུངས་ཀྱང་མ་ཉན་པར་

བསྐྱལ་སོང་བས་ཐུགས་མ་རངས་ནས་རྟེན་འབྲེལ་མ་ལེགས་གསུངས་པའི་དགོངས་
གཞི་མ་རྟོགས། རྒྱུན་མནབ་ཀྱི་སྐུ་འགག་དང་། མནབ་འཇམ། སྐུ་ཆིངས་རྣམས་རང་
ལ་གནང་། དེ་ནས་རང་དགོན་ནས་ཕེབས་སྐྱེལ་རིང་ཐུང་བཅས་གདན་སར་ཕེབས་
བསྐྱོད་གནང་། མགོན་སྒྲུབ་རྗེས་བསྟན་འགྲོའི་དུས་རིམ་དུ་དམིགས་པས་མཆོག་གཏེར་
ཐུགས་སྒྲུབ་བར་ཆད་ཀུན་སེལ་གྱི་སྒྲུབ་ཆེན་རྒྱས་སྤྲོས་སུ་ཚུགས་སྐབས་ཐུགས་སྒྲུབ་ཀྱི་
རྟེན་གཏོར་དང་བཀའ་སྲུང་ཚེ་རིང་མའི་གཏོར་མ་ལས་བདུད་རྩི་རྒྱུན་ཉིན་མང་བསྟུད་མར་
བབ། དགུན་དཔྱིད་ཚེ་སྒྲུབ་ཀྱི་མཚམས་རྒྱར་བསྡད། རང་ལོ་ཉེར་བརྒྱད་པའི་ཟླ་བ
བཞི་པའི་ནང་འཆར་ཅན་གྱི་རབ་གནས་ཉིན་ལྔ་མ་རྒྱས་པར་གྲུབ་རྗེས། ངོར་ཁང་
གསར་མཁན་རིན་པོ་ཆེ་དང་གནས་སྒང་མཆོག་གླིང་རྣམ་གཉིས་ཙི་ཀེའི་གཏེར་སྟོན་
དགོན་པའི་གྲྭ་ཚང་བཅས་ནས་སྒྲོལ་མ་ལྷ་ཁང་དུ་མཆོག་གཏེར་ཟབ་བདུན་མ་མོའི
མདོས་ཆེན་རྒྱས་པ་དང་འབྲེལ་རྒྱལ་ཁམས་ཀྱི་མཆོག་ཕལ་སྤྱི་བྱེའི་སྐུ་གླུད་ཤིན་ཏུ་རྒྱས་
པར་བརྫངས་པ་དང་ལྷན་དུ་བུ་ཆུང་ཞིག་ལ་རྒྱལ་པོ་ཁོག་ཞུགས་ལྟ་བུ་བྱུང་བར་མཁན་
རིན་པོ་ཆེས་རྒྱལ་འགོང་གནད་གཟིར་བཀའ་བསྒོ་དང་བསྐྲད་པའི་མངོན་སྤྱོད་ཚམ་
རྔམས་དང་ལྡན་པར་གནང་ཞིང་མཐའ་ཕུད་བཏང་། འདི་སྐོར་ནས་རྒྱ་དམར་གྱིས་
ཕྱོགས་ཕྱོགས་ནས་རྣམ་འགྱུར་སྣ་ཚོགས་ཀྱིས་བསྟན་འགྲོར་བཙན་རྒོལ་གྱི་རྩུབ་འགྱུར་
ཇེ་ཆེ་འགྲོ་བཞིན་ཡོད་པའི་སྒང་། ཁམས་སྤྲུལ་རིན་པོ་ཆེས་བང་མི་གཉིས་ཆེད་བཏང་གི་
བཀའ་རྒྱ་སྩལ་དོན་ལས། ཁོང་དཔོན་སློབ་ཁ་ཤས་གསང་སྟབས་ཀྱིས་ཕེབས་བསྐྱོད་
གྲུབ་ཟིན་པས་ཁྱེད་རང་ཡང་མྱུར་དུ་འོང་ན་ཁམས་རི་བོ་ཆེ་ཡན་ནས་ངང་སྒུག་མཛད་
བཞིན་འབྱོན་རྒྱུ་ཡིན་ཞེས་གསུངས་ཀྱང་། རང་ནང་ཆེན་རྒྱལ་པོའི་མདུན་ནས་དགོངས་

ཁྲོལ་མ་བྱུང་བས་དོན་ལས་རིང་དུ་གྱུར་། རང་གི་ཕ་མ་སོགས་ཁྱིམ་གཞིས་རྣམས་རྡོ་
ཤུལ་སྤུན་ཟླ་བླ་མ་མཆོག་གི་མདུན་རི་བྱོལ་གྱིས་བཏེགས། ཟླ་བ་བཅུ་གཉིས་པའི་ནང་
དུས་རིམ་དུ་རཏྣ་ཕུར་པའི་སྨད་ལས་དུག་ཕུར་ནག་པོའི་སྒྲུབ་ཆེན་ཕྱག་ལེན་ཚད་ལྡན་དུ་
ཚུགས་ཤིང་། དམ་ཅན་ཉེ་བསྙེན་གྱི་སྐབས་དཀྱིལ་འཁོར་གྱི་འགྲམ་ནས་སྤྱང་ཀི་ཆེན་པོ་
འཇིགས་སུ་རུང་བ་ཞིག་འགྲོ་བ་མི་མང་པོས་མཐོང་བ་དང་། ངན་སྔགས་ཉེ་བསྙེན་
སྐབས་བྲུབ་ཁུང་གི་ཉ་བོར་རླངས་པ་འབྱུང་བ་སོགས་བྱུང་ལ། ནུབ་གཅིག་རྨི་ལམ་དུ་
བསྟན་ལ་གནོད་ཚབས་ཅན་གྱི་གཙོ་བྱེད་བཅུ་དྲུག་གི་མགོ་བོ་རང་གི་ལག་ཏུ་འབྱོར་བའི་
བསད་རྟགས་གསལ་པོ་རེ་བྱུང་བ་དོན་ལ་གནས་ཚེ་རྣམ་སྨིན་ཚབས་ཆེའི་རྒྱུ་ལས་གཞན་
དུ་ཅི། རང་ལོ་ཉེར་དགུ་པའི་ཟླ་བ་དངཔོའི་ནང་། རང་གི་སྤུན་ཚུལ་ཁྲིམས་རྒྱ་མཚོ་དང་
དགེ་རྒན་བསྟན་འཛིན་འགྱུར་མེད་སོགས་ཁ་ཤས་གསང་སྟབས་ཀྱིས་འགྲོ་རྒྱུ་གྲབས་སུ་
ཚུད་ཟིནའང་། གསོལ་དཔོན་གྱིས་གསང་བ་འཆལ་བས་ཚོགས་གཉིས་རིན་པོ་ཆེ་བླ་
ཕྱག་གིས་ནན་ཏར་བཤོལ་ནས་དོན་དུ་མ་ཁེལ། ཟླ་བ་གཉིས་པ་ནས་སྔར་ཚོགས་
གཉིས་རིན་པོ་ཆེས་བྱམས་ཆེན་ལྷ་ཁང་དེར། ཚེ་དཔག་མེད་དང་འགྲོ་འདུལ་ཕྱག་བཞི་
པ་ཐོག་སོ་གསུམ་རེ་དང་། སྟོན་པ་དང་གུ་རུའི་སྐུ་ཐོག་སོ་གཉིས་རེ་ཡོད་པ་བཅས་
གསེར་ཟངས་ཀྱིས་བསྐྲུན་ནས་བཞེངས་པ་དེར་གཟུངས་འབུལ་མ་གྲུབ་པས་ཅིས་ཀྱང་
འགྲུབ་ཐབས་ནན་གསུང་ལྟར། རང་ནས་འགན་ལེན་སྒོས་བླ་གྲྭ་དྲུག་ཅུ་ནང་གིས་
གཟུངས་སྒྲིལ་ཞིང་བསྒྲུབས་པ་དང་། སེང་ཁྲི་ནས་གཙུག་ཏོར་བར་གྱི་བཅས་ཆོག་
རྣམས་ཕྱག་ལེན་སླ་བཅོས་སུ་མ་བཏང་བར་ཚད་ལྡན་དུ་བསྒྲུབས་ཤིང་། དྲུག་པའི་ཚེས་
བཞིའི་དུས་ཆེན་ལ་རབ་གནས་རྒྱས་པར་ཕུལ་བ་བཅས་ལེགས་གྲུབ་བྱུང་། བར་དེའི་ཟླ་

བ་བཞི་པའི་ནང་མཁན་རིན་པོ་ཆེ་རྣམ་རྒྱལ་བཟང་པོས་དབྱངས་འཆར་གྱི་རྩིས་ལས།
ལོ་འདིར་ངེས་པར་བསྟན་སྲིད་ལ་གེགས་ཆག་ཆེ་བར་མ་ཟད་ནང་གི་ཀ་བ་གཅིག་ཆག་
འདུག་པས་ཉེ་ཆར་ནང་ནས་རྐྱེན་ངན་འབྱུང་བའི་ངོར་ཤར་བས་རྐྱེན་སེལ་སྐུ་རིམ་སྒྲུབ་
གལ་ཆེ་ཞེས་གསུངས་པ་བཞིན། ཟླ་དེའི་མར་ངོར་ནང་ཆེན་རྒྱལ་པོའི་སྐུ་མཆེད་ལྷོ་
ཆགས་མེད་སྤྲུལ་སྐུ་གློ་བུར་དུ་སྙུན་ཚབས་བྱུང་ནས་སྐུ་གཤེགས་ཤིང་། དེའི་དགོངས་
རྫོགས་སུ་ཐུགས་ཆེན་བདེ་ཆེན་ཀུན་འདུས་ཀྱི་སྒྲུབ་ཆེན་སོགས་མང་དུ་བསྒྲུབས། འདི་
སྐོར་ནས་ནང་ཆེན་ཤར་མདའི་རྫོང་གི་རྒྱ་མི་དང་། མདོ་སྨད་དང་ཟུར་མང་ཤོག་གི་
དམག་བཅས་འཁྲུགས་ཟིང་གི་མགོ་ཚུགས། བོད་ཟླ་བརྒྱད་པའི་ནང་འབྲོག་ཁུལ་ནས་
རྒྱ་དམག་གིས་རབ་འབྱོར་དགོན་དང་། བདེ་མོ་དགོན། དུད་བརྒྱ་དགོན་སོགས་དགོན་
སྡེ་ཁག་རྣམས་ཀྱི་བླ་མ་དང་གྲྭ་པ་རྒན་པ་རྣམས་བཀྲོང་ཞིང་གཞོན་པ་རྣམས་འཛིན་
བཟུང་བྱེད་པ་སོགས་འཚུབ་དྲག་ཆེ་རུ་སོང་བས། རང་ངོས་འཁོར་ཁ་ཤས་དང་ཚོགས
གཉིས་བླ་གྲྭ་འགའ་ཤས་བཅས་གསང་གཞུང་སྟོད་ནས་སྦྱིན་བདག་འགས་གདན་འདྲེན་
བྱུང་བར་བསྙད་ནས། བོད་ཟླ་བརྒྱད་པའི་ཚེས་ཉེར་ལྔ་ཉིན་མགོན་ཁང་ཁག་སོ་སོར་སྙན་
ཤལ་དང་འདོད་གསོལ་ཕྲིན་བཅོལ་ཕུལ་ནས་གདན་ས་རྙིང་པ་ལས་བྲལ། ནང་ཆེན་
རྒྱལ་པོ་བཙུན་མོ་སྲས་འཁོར་བཅས་པ་སྐྱེལ་ཐུང་དུ་ཕེབས་ཤིང་། རིག་འཛིན་ཆོས་རྒྱལ་
རྡོ་རྗེའི་གཏེར་བྱོན་གུ་རུ་དྲག་པོའི་སྐུ་འདི་ནང་ཆེན་རྒྱལ་པོ་ཚང་གི་རྟེན་གཙོ་གལ་ཆེན་
གྲས་ཡིན་པས་འདི་སྐུ་སྲུང་དུ་འབྲལ་མེད་འཆང་མཛོད་ཅེས་གསུངས་ནས་བཞུགས་སྣོད་
གྭའུ་བཅས་བདག་ལ་གནང་། མཁན་རྣམ་བཟང་གིས་ཁྱེད་རྒྱ་མིའི་ལག་ཏུ་འཆོར་སྙམ་
གྱི་སེམས་ཁྲལ་ཧ་ཅང་ཆེ་ཡང་ད་འབྱོན་ཐུབ་པས་བློ་བདེ། འོན་ཀྱང་འཁྱགས་པ་ཁྲལ་

ཁྲོལ་ཚུན་རྒྱ་གར་དུ་འབྱོན་མ་ཐུབ་ན་ཐར་དཀའ་བས་མགྱོགས་པར་ཕེབས་རྒྱུ་གལ་ཆེ།
གནམ་ལྕགས་ཀྱི་ཕུར་བུ་འདི་ཨ་ལྡེའུ་གོང་མར་གཉན་ཆེན་ཐང་ལྷས་ཕུལ་བ་ཡིན་ལ། དེ་
སྔ་རང་གིས་དད་རྟེན་དང་སྒྲུབ་ཕུར་དུ་འཆང་བ་ཡིན་ལ། ད་ཁྱེད་ཀྱི་སྐུ་སྲུང་དུ་འཆང་བར་
མཛོད། སྐྱེ་བ་ཀུན་ཏུ་ཡང་དག་བླ་མ་དང་། །སོགས་གསུངས་ཤིང་སྤྱན་ཆབ་བསིལ་
བར་མཛད་པ་དེ་ནི་གསུང་ཐོས་པའི་ཐ་མར་གྱུར་ཏོ། །དེ་ལྟར་མཆོག་དམན་སེར་སྐྱ་ཚང་
མས་སྐྱོ་དུང་གི་རྣམ་པ་ཚད་མེད་བཅས་སྒར་མཐའ་བར་བསྐྱལ་ཞིང་། གསང་གཞུང་
སྟོད་སྨད་དང་ལྕི་ཆུ་གྱེན་བརྒྱུད་སྦྱིན་བདག་རྣམས་ཀྱི་འདོད་སྐོང་བགྱིད་བཞིན་ལྕིའི་བྲག་
ནག་དགོན་དུ་བསླེབས། དགོན་དེའི་བླ་མ་ཀུན་བཟང་གི་ཐུགས་མོས་ལྟར་ཐུགས་སྒྲུབ་
ཡང་འདུས་ཀྱི་ཚོགས་འབུམ་དང་དཔལ་མགོན་གྱི་སྟོང་གསོལ་ཚེ་དབང་གཡང་སྒྲུབ་
བཅས་རེ་འདོད་སྒྲུབ་ཅིང་ཁོང་ཡང་གཞིས་བཏེགས་རྒྱུའི་གྲབས་བྱས། གཟེ་གཞུང་བླ་
དཔོན་རྣམས་ཀྱིས་གདན་འདྲེན་ནན་ཞུ་བྱས་ཀྱང་མ་བྱོན་ནས་གྲུ་གཞུང་གྱེན་བརྒྱུད་ཆོས་
ཕུག་དགོན་ལ་བྱོན། དེར་ཞག་ཤས་བཞུགས་རྗེས། རླངས་ཚང་སོགས་སྦྱིན་བདག་
དང་དགོན་སྡེ་རྣམས་ཀྱི་འདོད་སྐོང་བགྱིད་བཞིན། གནས་ཉེར་བཞིའི་ནང་གསེས་སྙིང་
ཀཉྩི་ཀར་གྲགས་པའི་རྟ་རྣ་བདེ་མཆོག་ཕོ་བྲང་གི་དགོན་པས་གདན་ཞུ་འབྱོར་ཞིང་།
སེར་བསུ་ཐོག་རོལ་བཅས་བསླེབས། རྟེན་ཁྱད་འཕགས་མང་དུ་བཞུགས་པ་གླིང་གེ་
སར་སྐུ་མཆེད་གཙོས་དཔའ་བརྟུལ་སུམ་ཅུའི་རལ་གྲི་སོ་སོ་དང་། གོ་ཁྲབ། འབྲུག་
མོའི་སྐུ་ཆས་སྐེད་ཆབ་དང་། ཇོ་རུའི་རྟ་ལྷམ། རྒོ་ཕོའི་ཅོག་ཞུ། ཁྲོ་ཐུང་གི་ལྷམ།
ཁྲིམས་རྔ་གསལ་བ་འོད་ལྡན་དང་། ཁྲིམས་མདུང་དར་ཁྲ་ཕྱུག་མོ། གཞུ་མོ་རྭ་རྒོད་
འཁྱིལ་ཆེན། ཕུབ་མོ་སྦ་དམར་ལེབ་ཆེན། དར་གདུགས་རིང་ཆེན་སྤུངས་པ། དམག་

དུང་ཆ། དཔའ་བརྟུལ་སུམ་ཅུ། བླ་མ་སུམ་ཅུ། མོ་སྨན་སུམ་ཅུ་བཅས་ཀྱི་ཕ་འབུམ་དུ་
གྲགས་པའི་འབུམ་གསེར་བྲིས་ཚར་དགུ་བཅུ། ཡེར་པའི་གསེར་འབུམ་བཅས་ཡིག་
བརྩེགས་མཐོ་བརྗིད་བྲག་རི་ལྟ་བུ་སོགས་ངོ་མཚར་ཅན་མང་པོ་དང་། དཔལ་ཆེན་རྒ་
ལོའི་ཤངས་ཁྲག་གིས་བྲིས་པའི་མགོན་པོ་ཕྱག་བཞི་པའི་ཞལ་ཐང་བཀའ་རྒྱ་མ་ཐོག་སོ་
ཉིས་བརྩེགས་ལོངས་པ་ཤིན་ཏུ་ཟིལ་ཆེན་བཞུགས་པ་བཅས་ཞིབ་པར་མཇལ། གཞན་
ཡང་གུ་རུ་ཆོས་དབང་གི་གཏེར་ཕུར་སོགས་རྟེན་གསུམ་གལ་ཆེ་བཀའ་རྒྱའི་རིགས་ཚང་
མ་མཇལ་ཞིང་སླར་དམ་རྒྱས་མནན། ཡེར་པ་ང་འདྲའི་མདུན་བླ་མ་མཆོད་པའི་ཚོགས་
འཁོར་ཕུལ་བས་བྱིན་རླབས་ཀྱི་ཟིལ་བཟོད་མེད་འབར། མགོན་ཁང་དུ་བསྐང་གསོལ་
རྒྱས་པར་བཏང་། བླ་གྲྭ་སྐྱ་སེར་དད་འདུས་ཡོངས་ལ་ཚེ་དབང་དང་། རི་ཁྲུས་རབ་
གནས་གནས་ཆེན་བྱིན་འབེབས་སོགས་བགྱིས་པས་གནས་རིར་འཇའ་གུར་དང་། བར་
སྣང་དུ་འཇའ་སྤྲིན་ཡ་མཚར་མང་དུ་འཁྲིགས་ཤིང་བྱ་རྒོད་མང་པོ་འཐིབ་པ་སོགས་ཀྱི
ལྟས་བཟང་བྱུང་། དགེ་འདུན་རྣམས་ལ་མང་ཇ་དང་ཕྱག་འགྱེད་ཕུལ། གུ་རུའི་སྒྲུབ་
གནས་སེང་གེ་གནམ་རྫོང་དུ་ཕྱིན་ནས་བྲག་གི་ལོགས་ལ་དཀྱིལ་འཁོར་རང་བྱུང་ཤིན་ཏུ་
གསལ་བ་དང་འདོད་ཁམས་དབང་མོའི་སྐུ་རྟེན་ཁྱད་འཕགས་སོགས་མཇལ། མཁར་གྱི་
གྭའུ་ལྷ་ཁང་དུ་ཕག་མོ་ཀླུ་འདུལ་མ་ཤིན་ཏུ་གཉེན་པར་གྲགས་པའི་བཀའ་རྒྱ་མ་དང་།
ཁྲོ་གཏུན་ཉ་མོ་གཤོག་དྲུག་སོགས་རྟེན་མང་པོ་མཇལ། དགོན་པ་སྤྱི་སྒེར་སོ་སོ་ནས་སྐུ་
གསུང་ཐུགས་རྟེན་དང་ཚན་གྲངས་སོགས་དངོས་འབུལ་མང་དུ་ཕུལ། ཝཾ་ལུང་དགོན་
ནས་གདན་ཞུས་དང་རྟ་ཁལ་གྱི་བསུ་མ་སོགས་འབྱོར། སྨྱུག་ལྕང་འགག་བརྒྱུད་སེང་སྤོ་
སུམ་མདོ་ནས་རྨེ་གཞུང་སྡེ་དགོན་གྱིས་ཆིབས་བསུ་ཇ་ཐབ་དང་། དགོན་ནང་ནས་སེར་

བསུ་རོལ་བསུ་བཅས་ཝཾ་ལུང་དགོན་དུ་བསླེབས། ཟླ་དགུ་པའི་ཉི་ཤུ་ནང་དང་ཁེལ་བས་
མགོན་པོའི་ཅོག་རོ་གཏོར་ཆེན་ཚུགས་ཤིང་། སྡེ་དགོན་སྤྱི་ནས་བཛྲ་དུང་སྒྲུབ་འཛུགས་
རྩིས་བྱས་མོད། ཀ་གཞུང་ནས་དགེ་རྒྱལ་བར་མའི་དཔོན་མཐུ་སྟོབས་རྣམ་རྒྱལ་རྒྱ་
དམག་གིས་བཀྲོང་པའི་བསྔོ་རྟེན་འབྱོར་ཞིང་། འབྲོག་ཕྱོགས་ཀྱི་རི་བྲོས་མང་པོ་རྒྱ་
དམག་གིས་གསོད་ཅི་ཐུབ་ཀྱིས་དེད་ནས་བསླེབས་པས་ངེད་ཅག་ཀྱང་སྐྱིམ་ཆེན་ལུང་
པར་བྲོས་བྱོལ་བྱས། གསེར་ཚའི་བོར་ལ་ནས་རྒྱ་དམག་རྣམས་སླར་ལོག་པས་ངེད་ཅག་
ལྕུམ་ཆེན་རྫ་ལ་བརྒལ་ནས་སྦས་ནང་དུ་བསླེབས། སྐབས་དེར་སྒར་གཞིས་ཅ་ཁ་
རྣམས་སྐྱིམ་ཆེན་དུ་ཡོད་པ་རྒྱ་དམག་དང་བསྡོང་ནས་ཡུལ་དེའི་ཁྲམ་པ་རྣམས་ཀྱིས་
གཏོར་ཞིང༌། ཤར་ཀཿཐོག་གི་རྟེན་ཁྲོད་ནས་བྱོན་པའི་གུ་རུ་པདྨའི་ཕྱག་དྲིལ་འཁྲུལ་མེད་
གསེར་མགོ་དཔེ་བྲལ་དང་། འགྲོ་མགོན་ཆོས་འཕགས་ཀྱི་ཕྱག་སྦུབ་དཔེ་ཟླ་བྲལ་བ་
སོགས་རྟེན་དངོས་རྩ་ཆེན་འགའ་ཡང་སྐབས་དེར་བོར་བརླག་ཤོར། རྟ་རྣའི་གདུང་རྒྱུད་
བླ་མ་ཚུལ་ཁྲིམས་ཀྱིས་ཞབས་ཏོག་མཐུན་སྦྱོརལེགས་པོ་མཛད་ཅིང་། གསར་རྙིང་ཆོས་
སྐྱོང་གི་བསྐང་གསོལ་རྒྱས་པ་ཉིན་གསུམ་ལ་བཏང་ཞིང་དགོང་མོ་རྟ་དྲིལ་རྣམས་ཀྱི་
གསེང་ནས་མེ་ལྕེ་དང་ཟི་ར་འཚུབ་པ་ཐེངས་འགའ་བྱུང་ཟེར། རྒྱ་དམག་རྣམས་ལུངཔ་
དེའི་མདར་བསླེབས་ཀྱང་ལམ་མ་རྙེད་པ་ལྟ་བུས་སླར་ལོག །ལྕུམ་ཆེན་གྱི་སྒར་གཞིས་
འཐོར་སྡུད་བཅས་གྲྭ་པ་རྗེས་མ་རྣམས་ཀྱང་དེར་འབྱོར། དེ་ནས་ངེད་ཅག་རྒྱ་དམག་ལ་
བྱོལ་ཏེ་མཚན་གཤར་གྱིས་སྦས་ལ་བརྒལ་ཏེ་གཟེ་ཆུ་བགོས་གོང་ལ་བསླེབས། རྟ་རྣ་བླ་
མ་སྤེན་པ་འཁོར་བཅས་རྒྱ་དམག་ལ་བྲོས་ནས་དེར་བཞུགས་འདུག་པ་དང་འཛོམས།
ཁོང་རྣམས་ཀྱིས་སྣེ་ལེན་མཐུན་སྦྱོར་དཔེ་མེད་མཛད་སོང་། དེ་སྐབས་རྒྱ་དམག་ཚན་པ་

གཅིག་རྟ་རྣ་དགོན་དུ་ཕྱིན་ནས་རྟེན་གསུམ་མང་ཞིང་བཟང་བ་དེ་དག་རྩ་གཏོར་དང་།
ཕྱིས་དབུ་རྩེ་ལྷ་ཁང་ལ་མེ་བརྒྱབ་ནས་ཆོས་བརྩེགས་བྲག་རི་ལྟ་བུས་གཏམས་པའི་
གཙུག་ལག་ཁང་ཐོག་འཕར་བཞི་བརྩེགས་ཅན་དེ་ཤུལ་མེད་དུ་བཏང་འདུག་ཅེས་ཐོས།
དེར་གཟེ་གཞུང་གི་བླ་དཔོན་སྡེ་དགོན་སྤྱི་ནས་གདན་ཞུ་དང་བསུ་བ་འབྱོར་ཞིང་། གཟེ་
རྒྱལ་གནས་སྐོར་དང་སྟབས་གཅིག་གིས་སྤུ་ཐོག་གྱེན་བརྒྱུད་ཀྱིས་འབྱོན་རྒྱུའི་རྩིས་བྱས་
སོང་ཡང་སྤུ་རོང་ནས་སྡེ་དགེའི་བྲོས་པོ་མང་པོ་དང་། ནང་ཆེན་གྱི་བྲོས་བྱོལ་བ་ཁ་ཤས་
བཅས་ནང་འཁྲུག་གིས་སྡེ་དགེའི་བླ་མ་ཞིག་བཀྲོང་ནས་ལམ་མི་བདེ་བར་གྱུར་པས།
གཟེ་མཚོ་ཁྲིས་བརྒྱུད་ཞིང་སྐྱོང་གངས་ལ་བརྒལ་ནས་ཁྲུས་ཆུ་གདོང་དུ་བསླེབས་སྐབས།
གཟེ་སྨད་སྤུ་རོང་ནས་རྒྱ་དམག་གིས་བྲོས་པོ་རྣམས་བསད་བཟུང་མང་པོ་བྱེད་བཞིན་
སླེབ་པའི་སྐད་བརྡ་བྱུང་བར་བརྟེན། སྒོ་ཆེན་དགོན་གྱི་བླ་མ་འབྲོང་པ་བསྟན་པ་ནས་
ཞབས་ཏོག་མཐུན་སྦྱོར་བཟང་པོ་དང་བཅས་གཟེ་རྒྱལ་རྫ་ལུང་མཚོ་དཀར་རི་ཁྲོད་དུ་སྐུང་
ལུང་བཟུང་ནས་བཅག་མལ་བྱས། དེར་ནི་རི་མཐོ་ས་གཙང་སྟོད་ན་གངས་ཏི་ཆགས་ཀྱི་
ར་བ་དང་། སྨད་ན་མཚོ་དཀར་ཞེས་བདེ་མཆོག་གི་བླ་མཚོ། གཡས་གཡོན་ལུང་ཕྲན་
རྣམས་སུ་རྟ་མགྲིན་རོང་དང་། དམ་ཅན་ལྕགས་ཐག་འཕྲང་། དམར་ནག་རཀྟའི་མཚོ།
སྒྲོལ་མའི་རི་དང་བླ་མཚོ་སོགས་གདོད་གྲུབ་ཀྱི་ལྗོངས། ཡིད་ཀྱིས་བཟོས་པ་ལྟ་བུའི་
གཡའ་བྲག་རྩི་ཤིང་ནགས་ཚལ་གྱི་དྲྭ་བ། ཕུ་ཆུ་ལྟེང་ཀ་སྣ་ཚོགས་ཀྱིས་མཛེས་པའི་སྤང་
ལྗོངས་དྭངས་སྤྲོ་བའི་ཕུལ་དུ་གྱུར་པ་ཞིག་འདུག་ལ། ཁམས་ངག་དབང་ཀུན་དགའ་
བསྟན་འཛིན་ཡུན་རིང་ཙམ་བཞུགས་པའི་སྒྲུབ་ཕུག་དང་། བླ་རུ་ངག་དབང་ཕྲིན་ལས།
རྩ་གསུམ་གླིངཔ་སོགས་ཀྱི་གཏེར་གནས་ཏེ་གཏེར་ཤུལ་དང་ཕྱག་རྗེས་གཏེར་རྟགས་

སོགས་ཀྱང་མང་དུ་བཞུགས། དེར་མཁོས་ཕབ་སྟེ་དཀོན་མཆོག་སྤྱི་འདུས་ཀྱི་ཚོགས་
འབུམ་རྒྱས་སྤྲོས་དང་། བསང་བརྔན། རི་ཁྲུས། གནས་ཆེན་བྱིན་འབེབས། བོད་
ཁམས་བདེ་བྱེད་ཀྱི་བུམ་གཏེར་འཇུག་པ་སོགས་བགྱིས་ཤིང་ཉིན་ཉི་ཤུ་ལྷག་ཙམ་རིང་ལ་
སྐྱིད་དུ་ཚོར་བ་ཞིག་བྱུང་ཞིང་། ཞག་ཤས་རྗེས་རྒྱ་ཟིང་ཅུང་འཇམ་པ་དང་བསྟུན། སྤུ་
ཐོག་ཁ་བརྒྱུད་རྡོ་ཤུལ་དུ་བསླེབས། ཚོགས་གཉིས་རིན་པོ་ཆེ་གཙོས་སྒར་གཞིས་རྣམས་
རྒྱང་རྒྱང་དགོན་དུ་བཞུགས་ཤིང་། རང་གི་ཁྱིམ་ཚང་དྲེད་རོང་དུ་བྲོས་བྱོལ་བྱས་ཡོད་པ་
ནས་ཨ་མ་བགྲེས་མོ་ནད་ཚབས་ལྕི་ཙམ་ཡོད་ཚུལ་འབྱོར་བས། རང་དང་གྲྭ་ཁ་ཤས་
བཅས་དེར་ཕྱིན་ནས་མ་དང་འཕྲད། མི་འཁྲུགས་ཆོག་བརྒྱ་དང་། རྣམ་རྒྱལ་སྟོང་མཆོད་
སོགས་བསྒྲུབས། ཉིན་འགའ་སོང་རྗེས་ཨ་མ་གྲོངས་ཤོར་བར་འདས་རྗེས་རེ་བསྒྲུབས་
ནས་རྒྱ་དམག་གི་འུར་ཟིང་ཚབས་ཆེ་ཙམ་བྱུང་བས། རང་ཚོགས་གཉིས་སྒར་ནས་བསུ་
མི་འབྱོར་བར་བསྟུན་ནས་ཕྱིན། གཅུང་རྒྱང་སྤྲུལ་སྐུ་མཆེད་སོགས་ཁྱིམ་མི་བྱིངས་
རྣམས་ཀྱིས་ཨ་མའི་འདས་རྗེས་རྣམས་སྒྲུབ་ཅིང་། ཞབས་དྲུང་སྲས་ཀེ་སྤྲུལ་རིན་པོ་ཆེ་
ཕེབས་ནས་ཞི་ཁྲོ་ཉིན་འགའ་གསུང་ཞིང་ཨ་མའི་པུར་ས་ལ་བརྒྱབ་སྐབས་རྡོ་ནག་ལ་
ཨཱཿཡིག་དཀར་པོ་འབུར་དོད་དུ་ཡོད་པ་ཞིག་ས་མིག་དེ་ག་ནས་དོན་པས། ཨ་མ་དེས་
སྐྱེ་མེད་ཡེ་ཤེས་རང་ངོ་འཕྲོད་པའི་རྟེན་འབྲེལ་ལེགས་ཞེས་གསུངས། དེ་ནས་བཟུང་རང་
གི་ཨ་མའི་དགེ་རྩར་དམིགས་ཏེ་གཏེར་གསར་ངན་སོང་དོང་སྤྲུགས་ཀྱི་ཆོ་ག་ལོ་འགར་
འཆད་མེད་དུ་བཏོན་པ་དང་། སྐབས་ཐོག་དེར་ཉིན་བཞིན་ཚ་གསུར་བསྔོ་བ་ནན་ཏན་དུ་
བྱས་ཤིང་དགུང་ཞག་ནང་ནུབ་གཅིག་རྨི་ལམ་དུ། ཁང་བཟང་ཆེན་པོ་རྒྱན་བཀོད་ཕུན་
སུམ་ཚོགས་པ་ཞིག་གི་ནང་། ཁྲི་ཆས་ལེགས་པོ་ཞིག་གི་ཁར་ཨ་མ་གྱོན་གོས་དམར་པོ་

རྒྱན་ཆ་མང་པོས་སྤྲས་ཏེ་འདུག་པར་རང་འཕྲད་པས་ཤིན་ཏུ་སྤྲོ་བ་དང་བཅས་ད་ལྟ་ང་འདི་
ལྟར་ལོངས་སྤྱོད་ཕུན་སུམ་ཚོགས་པར་བཅས་ཤིན་ཏུ་སྐྱིད་པར་ཡོད། མི་རིང་བར་
དཔལ་དང་ལྡན་པའི་ཞིང་དུ་འགྲོ་རྒྱུ་ཡིན་ཞེས་ཟེར་བར་རྨིས། ཕྱིས་བཙོན་ཁང་དུ་
བསླེབས་སྐབས་བླ་མ་རིག་འཛིན་ལ་ང་ཡི་ཨ་མར་ཐུགས་བསྐྱེད་ཞུས་པས། ཉིན་
གཅིག་ཁྱེད་ཀྱི་ཨ་མ་དེ་སྐྱེ་བ་མཐོན་པོ་ཡིན་འདུག །ད་ལྟ་ལྷོ་ཕྱོགས་དཔལ་དང་ལྡན་
པའི་ཞིང་དུ་ཡོད་འདུག་ཅེས་གསུངས་པས་སྔར་གྱི་རྨི་ལམ་དང་མཐུན་བྱུང་སྙམ་པའི་
ཡིད་ཆེས་རྙེད། དེ་ནས་ངེད་རྣམས་དམེ་རུ་འགག་ནས་རྒྱ་དམག་གཤར་བ་དང་གདོང་
ཕྲད་ལ་ཁད་དུ་དམག་རྣམས་ལམ་མ་རྙེད་པར་སླར་ལོག་སོང་བ་ནི། ཡུལ་མི་རྣམས་
ཀྱིས་ཡ་མཚན་དུ་གླེང་། དེ་ནས་རོམ་ལ་བརྒྱུད་རྔ་ལ་དཔོན་ཚང་གིས་གདན་ཞུས་ལྟར་
དེར་བྱོན་ནས་གཤིན་དོན་དང་ཚེ་དབང་སོགས་བསྒྲུབས་ཤིང་། མགོ་ལོག་ཕྱོགས་ཀྱི་
གཏེར་སྟོན་པད་རྒྱལ་གླིང་པ་དང་ཕྲད་ཅིང་ཁོང་གི་གཏེར་ཆོས་ཟིལ་གནོན་ལྷ་ལྔའི་ཆོས་
བདག་ཡིན་ཚུལ་གསུང་ཞིང་གཏེར་རྫས་འགའ་རེ་མཇལ་ཁ་བྱུང་། དེ་ནས་རིམ་བརྒྱུད་
རྒྱལ་མོ་དངུལ་ཆུའི་ཞབས་གཡས་ཟམ་ཁ་ནས་ཆུ་བཞི་སྒང་དྲུག་བསྟན་སྲུང་དང་བླངས་
དམག་གི་སྤྱི་ཁྱབ། ལི་ཐངཨ་འབྲུག་དང་འཕྲད་ཅིང་ཕན་ཚུན་ལོ་རྒྱུས་ཞིབ་མོལ་ཐོག །
མོན་ཚུས་སྣའི་དམག་སྒར་བར་དུ་རྟ་ཁལ་འུ་ལག་ཟམ་བརྒྱུད་དགོས་པའི་ལམ་ཡིག་
དང་། ཞབས་ཏོག་མཐུན་སྦྱོར་གང་ལེགས་བྱས་ཤིང་། དམག་མི་རྣམས་ལ་སྲུང་བ་རབ་
གནས་སོགས་འདོད་སྐོང་བགྱིས། དེ་ནས་རིམ་བརྒྱུད་ལྷོ་རྫོང་ནས་ནམ་མདོ་སྡེ་པས་
ཞབས་ཏོག་མཐུན་སྦྱོར་བཅས། སེ་ཕུ་དགོན་དུ་བསླེབས་ཤིང་། ནང་ཆེན་མ་ཡུམ་དང་།
རྒྱལ་པོའི་སྐུ་མཆེད་བླ་མ་ཆོས་གྲགས་སོགས་སྐུ་འཁོར་མང་ཙམ་བཅས་བྲོས་བྱོལ་དུ་

བྱུང་བ་དང་ལྷན་དུ་འཛོམས། སེ་ཕུ་རྒྱལ་དབང་སྤྲུལ་སྐུ་སོགས་བླ་གྲྭ་རྣམས་ལ་མི་
འཁྲུགས་པ་སོགས་འབྲུག་སྐོར་གྱི་དབང་ལུང་ཁ་ཤས་ཕུལ་བ་དང་། དགུ་ཆེན་གཤིན་རྗེ་
ཚེ་བདག་གི་གཏོར་ཟློག་འཚེགས་ཤིང་། རང་གི་ཁྱིམ་གཞིས་རྣམས་ཀྱང་དེར་འབྱོར་
ཞིང་། འབུམ་འགྱུར་ཟླ་བའི་ནང་ཐར་ཆོག་སོགས་ཨ་མའི་འདས་མཆོད་ལ་འབད། དེ་
ནས་རིམ་བརྒྱུད་ཨོ་རྒྱན་རྟ་མདའ་ཞེས་གུ་རུའི་ལྷ་ཁང་རྙིང་པ་བྱིན་ཆེན་ཞིག་བཞུགས་
པར་ཚེགས་བརྒྱ་སོགས་མཆོད་འབུལ་དང་། བོད་ཡུལ་བདེ་བའི་གསོལ་སྨོན་ནན་ཏན་
བགྱིས། ཤར་གངས་ལ་བརྒྱུད་རྒྱ་མཚོ་གླིང་གི་དགོན་པར་བསླེབས་ཤིང་དེར་ཡོད་པའི་
བསྟན་སྲུང་དམག་སྒར་གྱིས་སྣེ་ལེན་དང་མཐུན་སྦྱོར་ལེགས་པོ་བྱས་ཤིང་དམག་མི་
རྣམས་ལ་སྲུང་བ་རབ་གནས་སོགས་འདོད་སྐོང་བྱས། དེ་ནས་རིམ་བཏེགས་ཀྱིས་བྱང་
ལྷ་རི་མགོར་བསླེབས་སྐབས་ཨ་འབྲུག་དང་ཆུ་བཞིའི་དམག་བཅས་ལྷན་དུ་འཛོམས་
ཤིང་། ཁོ་ཚོ་རྒྱ་དམག་གི་ཟིང་འཚུབས་ཆེ་བས་ཉིན་མཚན་བསྟུད་མར་སྔོན་དུ་འགྲོ་རྒྱུ་
ཡིན་པས་ཁྱེད་རྣམས་ཅི་མགྱོགས་མཛོད། མོན་ཚོས་སྣ་ནས་ཁོ་ཚོ་བསུ་མར་བསླེབ་འོང་
ཟེར་ནས་ཁོ་ཚོ་སྔོན་དུ་ཐེགས། ངེད་རྣམས་ཀྱང་བྱང་ལྷ་རི་དང་། ཨག་ཙ། ཉང་པོ་
སོགས་བརྒྱུད་རིམ་གཤར་གྱིས་ཉང་ཏིང་འཛིན་བཟང་པོའི་སྒྲུབ་གནས་བྲག་དཀར་ལྷ་
ཆུར་བསླེབས་པ་ན། དྭགས་པོ་ཞོ་ནང་ནས་བསྟན་སྲུང་དམག་གིས་རྒྱ་དམག་དང་
འཐབ་ཅིང་། ཀོང་པོ་རྒྱ་མདའ་རྒྱ་དམག་གིས་བཟུང་ཚར་བའི་བང་ཆེན་བསླེབས་པས་
ངེད་རྣམས་ཁྲོ་བོ་ནང་དུ་སླར་ལོག །དེར་ཀོང་ང་ཕོད་ཀྱི་འབྲོག་དཔོན་བསོད་ནམས་རིན་
ཆེན་གྱིས། སྔ་སོར་ཁམས་སྤྲུལ་རིན་པོ་ཆེ་ཕེབས་སྐབས་ཞབས་ཏོག་སྒྲུབ་ཅིང་། དེ་
སྐབས་ཁམས་སྤྲུལ་རིན་པོ་ཆེས་གསུང་བསྐོས་ལྟར། ངེད་རྣམས་ཞག་ཤས་རིང་བསྙེན་

བཀུར་གཟབ་རྒྱས་བྱུང་། སྐབས་དེར་ཀོང་པོ་བྲག་གསུམ་ནས་བསྟན་སྲུང་དམག་སྤྱི་
གཞོན་པ། ཨོ་རྒྱན་ཉི་མ་ནས་གདན་ཞུའི་བང་མི་འབྱོར་བ་ལྟར་བྲག་གསུམ་གྱེན་ལ་
བརྒྱུད། ཐུགས་རྗེ་ཆེན་པོའི་གནས་མི་འདུན་ལྷ་བྲག་གི་ཞོལ། ལྕང་སྐུང་ནང་ཞེས་པའི་
ལུང་ཀྱོག་ཅིག་ཏུ་བཞུགས་ཤིང་། དམག་སྤྱི་ཡང་དེར་འོང་ནས་ཀོང་པོའི་རྣམ་སྲས་རྫོང་
གི་རྒྱ་སྒར་གཏོར་རྒྱུ་ཡིན་པས་དེའི་བར་སྐུང་ལུང་དེ་གར་བཞུགས་ན་ལེགས་ཤིང་། འཚོ་
བ་མཐུན་རྐྱེན་གང་ཟབ་སྦྱོར་རྒྱུ་ཡིན་ཟེར་བ་ལྟར་བཞུགས་སྒར་བཏབ་ཅིང་། དཀོན་སྤྱིའི་
ཚེགས་འབུམ་སོགས་སྐུ་རིམ་སྣ་ཚོགས་བསྒྲུབས། ལུང་པའི་ཕུ་ན་ཐུགས་རྗེ་ཆེན་པོའི་བླ་
མཚོ་དང༌། བྲག་རི་ལྗོན་ཤིང་གིས་མཛེས་པའི་སྨན་ལྗོངས། བྱིའུ་རྣམས་ཀྱི་མ་ཎི་
གསལ་དག་སྙན་པར་སྒྲོག་པ་སོགས་ཤིན་ཏུ་ཉམས་དགའ་བ་དེར་ཉིན་གྲངས་ཉི་ཤུ་ནང་
བཞུགས། སྐབས་དེར་ཨོ་རྒྱན་འགྲོ་འདུལ་ཀུན་འདུས་གླིང་པ་ཀོང་པོར་བཞུགས་ཡོད་
པ་དཔོན་སློབ་རྣམས་འདིར་ཆེད་དུ་བྱོན་ནས། མཇལ་འཕྲད་གསུང་གླེང་མཛད་ཅིང་ཞག་
ཤས་བཞུགས་ནས་སླར་བྲག་གསུམ་བླ་མཚོར་བྱོན། ཀོང་པོ་ནགས་མདའ་ནས་རྒྱ་
དམག་དཔུང་སྣོན་གྱིས་འཁྲུགས་པ་ཚབས་ཆེར་བྱུང་བར་བརྟེན། ངེད་ཅག་ཀྱང་བྲག་
གསུམ་གྱེན་ལ་བརྒྱུད། དམ་ཅན་བླ་རི་དང་། ཨག་ཙ་མཚོ་སོགས་རིམ་བརྒྱུད་ཀྱིས་ཨ་
ལ་འགག་ནས་རུ་ཚ་ནང་དུ་ཞག་ཤས་བཅག་མལ་བྱས། དེ་ནས་རུ་ཚ་ལ་ཞེས་རི་དྭགས་
གཤར་ལམ་ལྟ་བུའི་བྲག་འཕྲང་དོག་མོ་བརྒལ་བའི་ལུང་གཞུང་དུ་སྐྱོ་བྲག་དགོན་གྱི་དུང་
དཀར་བླ་གྲྭ་དང་ཟུང་མང་དྲུང་པ། ཚ་བ་སྒྲོལ་མ་སྤྲུལ་སྐུ་སོགས་བླ་སྒར་ཁག་འགའ་
དང་། རི་བྲོས་ཀྱི་སྡེ་བ་མང་པོ་སྒར་བཏབ་འདུག་པར་བསླེབས་ཤིང་། ཉིན་གཉིས་
བསྡད་རིང་བླ་སྤྲུལ་རྣམས་གཙོས་མི་མང་རྣམས་ཀྱིས་མཇལ་འཕྲད་དང་སྐྱབས་སྲུང་

འདོད་སྐོང་བྱས། དེ་ནས་ངེད་ཅག་དང་། ཟུར་མང་དྲུང་པའི་སྐོར་བཅས་ཀྱིས་ཕག་
གདོང་གངས་ལ་བརྒལ་ཏེ་ག་རིང་ནང་དུ་བསླེབས་པས། ནག་པོ་དགོན་གྱི་བླ་མ་ནག་པོ་
མཁའ་ཁྱབ་ཡབ་སྲས་ཀྱི་སྒར་གཞིས་ཡོད་པ་ནས་གདན་ཞུས་འབྱོར་བ་ལྟར་ཕྱིན། གུ་
རུའི་ཚོགས་བརྒྱ་དང་ཚེ་དབང་སོགས་བསྒྲུབས། ཉིན་འགའ་ནས་གཏེར་སྟོན་ཀུན་གླིང་
དང་། དམག་སྤྱི་ཨོ་རྒྱན་ཉི་མ་ཡོན་མཆོད་རྣམས་འབྱོར། ཞག་འགའ་བཞུགས་རྗེས་
དམག་སྤྱི་སྙེ་བོ་ཟམ་གདོང་དུ་སྒར་ཕབ་ཅིང། ངེད་ཅག་ལ་འཚོ་ཆས་ཞབས་ཏོག་ནར་
མར་བསྐྱལ། དེ་ནས་གཏེར་སྟོན་ཀུན་གླིང་གིས་ག་རིང་ནང་དུ་གཤིན་རྗེའི་གནས་སྒོ་
འབྱེད་རྒྱུ་ཡོད་པའི་ལུང་བསྟན་ལྟར། ངེད་ཅག་རྣམས་ཀྱིས་ཞུ་བསྐུལ་བྱས་པས་གནས་
ཀྱི་ལམ་ཡིག་རྒྱས་པར་གནང་བ་ལ། ཐོག་མར་རི་འཕྲང་ས་འགག་དམ་ཞིང་། མི་ཡི་
རྗེས་ཙམ་མཐོང་རྒྱུ་མེད་པའི་སར་ཐད་ཀར་འགྲོ་མི་ཐུབ་པས། མི་ཁ་ཤས་ཀྱིས་སྔོན་དུ་
ལམ་བཙལ་ན་ལེགས་ཞེས་གྲོས་མཐུན་པས། རང་གི་ནུ་བོ་རྒྱང་སྤྲུལ་མདོ་སྔགས་
བསྟན་འཛིན་དང་། སྒྲུབ་བརྩོན་བློ་ཆོས། སངས་རྒྱས་ཡེ་ཤེས། གཏེར་སྟོན་གྱི་གྲྭ་རབ་
འཕེལ་སོགས་བླ་གྲྭ་བདུན་གྱིས་ལམ་ཡིག་ལྟར་བཙལ་ནས་བྱོན་པས། རི་བྲག་ཤིང་ཆུ་
སོགས་བཤད་ཚོད་ལྟར་རྙེད་ཅིང་ཞག་ལྔ་འགོར་ནས་ཚུར་འབྱོར་པས་ཀུན་ཀྱང་ཡ་མཚན་
ཅིང་སྤྲོ་བ་འཕེལ་བར་བྱུང༌། དེ་ནས་ནག་པོ་བླ་མའི་སྒར་སྔོན་དུ་བཏེགས་ནས་ལམ་
ཡིག་ཏུ་གསལ་བའི་ལྷ་ཁང་གདོང་ཞེས་པར་བཞུགས་ཤིང་། ས་དེར་གནའ་རབས་ཀྱི་
ཁང་པའི་ཤུལ་མངོན་ཙམ་རེ་མཐོང་རྒྱུ་ཡོད་འདུག །རིམ་པས་ངེད་རྣམས་ཀྱང་དེར་
འབྱོར་བས་ཤིན་ཏུ་ཉམས་དགའ་ཞིང་དྭངས་སྤྲོ་བར་འདུག་པས་རེ་ཞིག་དེར་བཞུགས།
གཏེར་སྟོན་ཀུན་གླིང་དང་། གྲུབ་དབང་ཚོགས་གཉིས་གཙོས་ངེད་ཅག་བླ་གྲྭ་སུམ་ཅུ་

ནང་སྐོར་གྱིས་དཀོན་སྤྱིའི་ཚོགས་འབུམ་དང༌། གཏེར་སྟོན་གྱིས་ཁྲག་འཐུང་དགོངས་
འདུས་ཀྱི་གཏོར་ཟློག་བྱས་པ། གཟའ་ཡི་དམག་ཟློག་མེ་འཁོར་དང་རླུང་འཁོར་བསྐོར་
བས་རླུང་འཁོར་ལས་ཁྲག་ཟག་པ་དང་། མེ་འཁོར་གྱི་ཉེ་བསྐོར་དུ་སུའང་འགྲོ་མི་ཐུབ་
པའི་དུད་རླངས་ཀྱིས་མགོ་ན་བ་སོགས་ཀྱི་རྟགས་མཚན་ཞུད་པོ་རེ་བྱུང་། དེ་ནས་ས་དེའི་
ཕན་ཆད་དུ་གཅོང་རོང་གཡང་གཟར་བྲག་ཆུ་འཐབ་པའི་ལམ་འཕྲང་ཧ་ཅང་དོག་པས་རྟ་
དྲེལ་སོགས་བསྒྲོད་རེ་བྲལ་ཞིང་། ནག་པོ་བླ་མའི་སྒར་དང་ཁོང་གི་རྗེས་འབྲང་བ་རྣམས་
ཀྱིས་རྟ་ཕྱུགས་རྣམས་དེར་རི་འབུལ་བྱས་ཏེ། རྐང་ཁུར་གྱིས་ལམ་ཡིག་ལྟར་གནས་ཀྱི་
ནང་དུ་བཏེགས། ངེད་ཅག་རྣམས་དགུན་གྱི་ཁ་རླུང་དང་འཁྱག་རོམ་ཇེ་ཆེར་སོང་བ་དང་།
འཚེ་ཆས་སྐྱེལ་འདྲེན་ཀྱང་ཐར་དཀའ་བར་གྱུར་པས་སླར་ལོག་སྟེ་སྙེ་བོ་གཞུང་དུ་
བསླེབས་ནས་གང་ག་གྲོང་གི་སྤྲེལ་སེར་རི་ཁྲོད་དུ་སྟན་ཕབ། ཕྱོགས་འདིར་རྒྱ་དམག་གི་
འུར་ཟིང་མེད་པས་གནས་སྐབས་དེར་ཁུ་སིམ་པར་བྱུང་བ་དང་། གངྒ་ཕྱུག་བདག་གིས་
འཚེ་བ་མཐུན་སྦྱོར་གང་ལེགས་རྒྱུན་འཁྱོངས་སུ་ཕུལ། རི་ཁྲོད་ཐོག་ཁའི་མཚམས་ཁང་
དུ་རང་མཚམས་རྒྱ་བསྡམས་ནས་ཧཱུཾ་ནག་སྙིང་ཐིག་གི་བསྙེན་པ་ཟླ་བ་གཅིག་ལྷག་
བཏང་། དེའི་སྐབས་ཉིན་གཅིག་ས་གཡོ་ཆེ་ཙམ་བྱུང་ནས་བྲག་རི་ཕར་ཚུར་རྣམས་ཉིལ་
བ་དང་། རང་སྡོད་སའི་རྒྱབ་རི་ལ་མེ་མཆེད་པ་སོགས་ལུང་པ་འུར་ཟིང་གིས་གང་བ་རེ་
བྱུང་བ་ན། གུ་རུ་རིན་པོ་ཆེ་དང་ཧཱུཾ་ནག་མེ་འབར་ལ་རྩེ་གཅིག་གསོལ་བ་བཏབ་ཅིང་དམ་
བཅའ་ལས་མ་བརྒལ་བས། ཉེ་འཁོར་གྱི་ཁང་པ་འགའ་རེ་བརྡིབས་པ་ཙམ་ལས་ང་ཚོའི་
ཁང་སྐོར་ལ་གནོད་པ་མ་བྱུང་། ཕར་ཚུར་གྱི་བྲག་ཉིལ་བས་ག་རིང་གཙང་པོ་ཉིན་མང་
པོར་བཀག་ནས་གནོད་པ་ཅི་རིགས་པ་རེ་བྱུང་འདུག །མཚམས་རྒྱའི་སྐབས་བར་ཆད་

བཟློག་པ་དང་། བྱིན་རླབས་ཐོབ་པ་སོགས་ཀྱི་འཁྲུལ་སྣང་རྨིས་ལྟས་འགའ་རེ་བྱུང་ཞིང་
བསྙེན་པ་འཁྱོལ་རྗེས་ཚོགས་མཆོད་བརྒྱ་རྩ་དང་། བསང་གསོལ་སོགས་བསྒྲུབས་ནས་
མཚམས་རྒྱ་ལས་གྲོལ་བའི་ཉིན་ཤས་རྗེས། ཀོང་པོའི་རྒྱ་དམག་འོང་བའི་གནས་ཚུལ་
བང་མི་འབྱོར་བས་ངེད་ཅག་སྡོད་མ་ཚུགས་ནས་སྙེ་སྨད་བཀྲ་ཤིས་སྒང་དུ་ཞག་མལ་
བྱས་པའི་སྐབས། ཀོང་པོ་དང་སྙི་བོའི་དམག་དང་རྒྱ་དམག་འཁྲུགས་ཚབས་ཤི་སྨས་
མང་བར་བྱུང་ནས་རྒྱ་དམག་འགོག་མ་ཐུབ་པར། སྙེ་བོ་སྟོད་སྨད་དུ་ཡོད་པའི་བྲོས་བྱོལ་
བ་རྣམས་བསད་སྨས་མང་པོ་བྱུང༌། ངེད་ཅག་སོགས་བྲོས་བྱོལ་བ་མང་པོ་སྙེ་བོ་རོང་
འགག་བརྒྱུད་ནས་ཕྱིན་པས་རྒྱ་དམག་གིས་བསྐོར་ནས་བསད་སྨས་འགའ་བྱུང་བའི་
སྐབས་སུ་ང་ཚོའི་གྲྭ་ཀར་རྒྱམ་རྒྱ་དམག་གིས་བསད། ང་ཚོའི་སྒར་ཐོག་ཏུ་རྒྱ་དམག་
བསླེབས་པས་རང་དང་གཅུང་འཆི་མེད་དཔལ་ལྡན། གྲྭ་པ་རེ་གཉིས་བཅས་སྨྱུག་གསེང་
དུ་གབ་པས་རྒྱ་ཡིས་མ་མཐོང་ཞིང་། ས་འགག་དོག་ཆེ་བ་སོགས་ཀྱིས་རྒྱ་དམག་རྣམས་
སླར་ལོག་ནས་སྙེ་བོའི་ས་ཆ་བཟུང་། ངེད་ཅག་གི་སྒར་པ་ཚན་གཉིས་སུ་ཕྱེ་ནས་གྲུབ་
དབང་ཚོགས་གཉིས་དཔོན་སློབ་སོགས་རྔོག་གཞུང་དུ་བྱོན། རང་དང་གྲྭ་པ་ཁ་ཤས་
བཅས་སྤང་སྤུངས་ལ་བརྒྱུད་ཀོང་པོ་བྲ་གད་དུ་བསླེབས། དེར་བྲ་གད་ཀྱི་ཕྱུག་བདག་བློ་
བཟང་བསྟན་འཛིན་ཞེས་པ་ཞིག་གིས་ཞབས་ཏོག་མཐུན་རྐྱེན་སྦྱར་ནས་གྲྭ་འཁོར་
རྣམས་ཁོའི་ཁྱིམ་དུ་བཞག་ཅིང་། རང་སྤུན་གཉིས་དང་གྲྭ་པ་གཅིག་བཅས་རི་རྩེའི་སྐུང་
ལུང་ནགས་གསེབ་ཅིག་ཏུ་ཤིང་གི་ཁང་པ་ལེགས་པོ་ཞིག་འདུག་པར་བཞག་སྟེ། ཉིན་
བཅུ་ཕྲག་ཙམ་ལ་ནེ་ཚོ་མངཔོ་དང་། རྒྱ་ར་རྒོད། སྤྲེའུ། རྒྱ་གོར་སོགས་རི་དྭགས་སྣ་
ཚོགས་དང་ལྷན་དུ་སྐྱིད་པོར་བསྡད་ཡོད་པའི་སྐབས་ཤིག་ན། སྤོ་བོ་ཡེས་གོང་ནས་རྒྱ་

དམག་མང་པོ་བསླེབས་ཤིང་བྲོས་པོ་མང་པོ་བསད་པ་དང་། རི་བྱོལ་ནགས་གསེབ་ཏུ་
གབ་པ་རྣམས་ནགས་ལ་མེ་བརྒྱབ་ནས་བརླག་པ་སོགས་ཚབས་ཆེ་བར་བྱེད་བཞིན་རྒྱ་
དམག་བྲ་གད་དུ་བསླེབ་རྒྱུའི་སྐད་ཆ་ཐོས་པས། ང་ཚེ་སླར་ལོག་སྟེ་དཔལ་འབར་རྫོང་གི་
རྒྱབ་ལོག་འབྲོང་ར་ནང་ཞེས་པར་ཚོགས་གཉིས་རིན་པོ་ཆེ་དཔོན་སློབ་རྣམས་བཞུགས་
ཡོད་པ་དེར་བསླེབས། རྒྱ་དམག་གི་འུར་ཟིང་ཉིན་རེ་བཞིན་ཆེ་ཞིང་མེ་བོའུ་དང་།
སྒྱོགས་མདའི་སྐད་ཉིན་མཚན་མེད་པར་ཕྱོགས་ཕྱོགས་ནས་གྲགས་པ་དང་། དམག་གི་
གནམ་གྲུ་མང་པོ་ཉིན་བཞིན་འཕུར་བ་སོགས་ཀྱིས་ངེད་ཅག་སྡོད་མ་ཚུགས་པར་རྟ་རྒན་
ནང་ཞེས་པའི་ནགས་གསེང་དུ་ཡིབ་ནས་ཉིན་འགའ་སོང་རྗེས། རྒྱ་དམག་རྣམས་ཀྱིས་
རི་བཤེར་བྱེད་པ་ང་ཚོའི་ཐོག་ཏུ་ཁེལ་ནས་རང་དང་། ཚོགས་གཉིས་རིན་པོ་ཆེ་། གྲྭ་པ་
གཉིས་བཅས་འཛིན་བཟུང་བྱས་ནས་དེད་པ་དང་། གྲྭ་འཁོར་བྱིངས་དང་སྒར་གཞིས་
བཅས་རྒྱ་དམག་གིས་དེད་ནས་སྟག་རྩེ་རྫོང་དུ་བསླེབས་ཤིང་། བྲོས་པོ་ཧ་ཅང་མང་པོ་
བཟུང་འདུག་པའི་གྲལ་དུ་ངེད་ཅག་ཀྱང་བཅུག །རང་གི་ཕ་རྒན་དྲིན་པོ་ཆེའང་དེར་
བཞུགས་ཡོད་པར་མཐོང་། རྒྱབ་ཀྱི་གྱོན་གོས་རྐྱང་པ་ཙམ་མ་གཏོགས་ཅ་ཁ་གང་ཡོད་
ཚང་མ་རྒྱ་དམག་གིས་བླངས། སྐབས་དེར་མནོལ་གྲིབ་ཀྱིས་རང་གི་ལུས་ཧྲིལ་པོ་
མནོལ་འབྲུམ་གྱིས་གང་ཞིང་གྲེ་བ་འགགས་ནས་སྐད་མི་ཐོན་པར་གྱུར་པ་ཟླ་བ་མང་པོར་
དྲག་མ་ཐུབ་ཅིང་ཕྱིས་ཀྱང་གྲེ་བ་མི་བདེ་བར་གྱུར། དེར་བླ་དཔོན་བྲོས་པོ་རྣམས་ལ་འདྲི་
རྩད་ནན་མོ་དང་། རྡེག་རྡུང་མང་པོ་གཏོང་བཞིན་ཉིན་འགའ་སོང་རྗེས། བྲོས་པོ་ཚང་མ་
ལག་པ་ཐག་པས་བསྡམས་ཤིང་སྦྲེལ་ནས་མི་བཅུ་རེའི་རྗེས་སུ་རྒྱ་དམག་མེ་མདའ་
བཟུང་བ་རེས་དེད་ཅིང་། ཉིན་རིང་ཕྱིན་པས་དབག་ཞེས་པའི་གྲོང་སར་བསླེབས་ཏེ།

ནུབ་མོ་ཁང་ཆེན་ཞིག་གི་ནང་དུ་འབྲུ་སྤུངས་པ་བཞིན་བརྫངས་ནས་དམག་གིས་
བསྲུངས་ཏེ་བཞག །དེའི་ནུབ་གཉིད་མ་བྱུང་ཞིང་ཕྱི་ཐུན་ཙམ་ལ་ཅུང་གཉིད་པའི་རྨི་
ལམ་དུ། ཁང་པ་དེ་གའི་སྒོ་ནང་ནས་བུད་མེད་ཤ་སྐེམ་གཟུགས་རིང་བ་རས་གོས་སྔོན་
པོ་གཡང་ལུགས་སུ་གྱོན་པ་ཞིག་རང་གི་འགྲམ་དུ་བྱུང་ནས་ཁྱེད་དེ་རིང་གི་ལམ་ཁ་ནས་
བྲོས་ན་ཐར་འགྲོ་སོང་། སང་ཉིན་ཕན་ཆད་བྲོས་མི་ཉན། ཡུན་རིངཔོ་འགོར་སྲིད་ཀྱང་
མཐའ་གསལ་རྒྱུ་ཡོད་པ་རེད་ཅེས་ཟེར་བར། ཁྱོད་སུ་ཡིན་བྱས་པས། ང་ཁྱེད་རང་དང་
མཉམ་དུ་རྒྱུན་དུ་ཡོད་པ་ཡིན་པས་ཁྱེད་ཀྱིས་མི་ཤེས་སམ་ཟེར། གང་ནས་འོང་བ་ཡིན་
དྲིས་པས། ང་ག་མེ་ནས་འོང་བ་ཡིན་ཟེར་ཏེ་ཡལ་སོང་། ག་མེ་ནི་སྙེ་བོ་ན་གྲོངཔ་ཞིག་
ཏུ་ལྷ་ཁང་ཞིག་གི་ནང་ན་ཀརྨ་པ་མི་བསྐྱོད་རྡོ་རྗེས་ཕྱག་བཟོ་ལྷ་མོའི་སྐུ་བྱིན་ཆེན་ཞིག་
ཡོད་པ་སྟེ། དཔལ་ལྡན་ལྷ་མོ་ཡིན་པར་མཚོན་སྙམ། དེའི་ཉིན་པར་སྔ་ཉིན་ལྟར་དེད་
པའི་ལམ་ཁར་ནགས་གསེབ་ཅིག་ནས་བྲོས་ན་ཐར་ཐུབ་པར་ཤེས་རུང་། ཕ་རྒན་བྲོས་
པོའི་མི་གྲལ་དུ་ཡོད་པ་དེར་བསམ་སྟེ་འབྲོས་མ་ནུས། ཟུར་མང་གི་སྒྲུབ་བླ་བགྲེས་པ་
ཞིག་ལམ་ཁར་མལ་གསོ་སྐབས་རང་འཕོ་བཏབ་ནས་གྲོངས། ཐག་རིང་བགྲོད་རྗེས་
ནུབ་མོ་རྒྱལ་མོ་དངུལ་ཆུའི་གསེར་མགོ་རྫིངས་ལས་བརྒལ་ཏེ་ལྕགས་རི་ཞེས་པའི་ལ་
ཁར་བབ་སྟེ་སྔར་བཞིན་བསྲུང་བའི་ནུབ་མོར་རང་གི་ཆོས་གྲོགས་སྒྲུབ་བླ་ཟླ་བཟང་རང་
འཕོ་བཏབ་ནས་གྲོང༌། དེའི་ཕྱི་ཉིན་སྔར་ལྟར་དེད་པས་དགྱེས་རོག་ཐང་དུ་རྒྱ་མིའི་
དམག་སྒརཡོད་སར་བསླེབས། ཉིན་གཉིས་དེར་བཞག་ནས་རླངས་འཁོར་འགའ་ཤས་
བསླེབས་པས་རླངས་འཁོར་ཁར་ཅི་ཤོང་བརྫངས་ནས། ཉིན་མཚན་ཤར་གཏོང་གིས་
ནག་ཆུ་ཁར་བསླེབས། ནག་ཆུ་ཞབས་བརྟན་དགོན་གྱི་ལྷ་ཁང་དང་གྲྭ་ཤག་ཚང་མ་

བཙོན་མིས་གང་ཞིང་། རང་ཡང་དེའི་གྲལ་དུ་བཞག་སྟེ་བླ་དཔོན་རྣམས་ལ་དྲག་རིམ་
ཅན་ཞེས་བཏགས་ནས་མང་པོར་རྐང་ལག་ལ་ལྕགས་རྒྱག་བཞིན་བཟུང་བར། རང་
གིས་མགོན་པོའི་རྐང་བརྒྱད་འདོན་བཞིན་ཡོད་པས་ཁོ་ཚོས་མ་མཐོང་བ་ལྟ་བུས་ལྷག་
སོང་བས། ཕྱིས་ནས་མཚོན་ལྕགས་གཏན་ནས་ཐེབས་མ་བྱུང་བ་ནི་ཡེ་ཤེས་མགོན་པོའི་
བྱིན་མཐུའོ་སྙམ། མགར་རིན་པོ་ཆེ་དང་། མགར་མི་འགྱུར། རྟ་རྣ་གཟི་བརྗིད། བྲག་
ནག་ཀུན་བཟང་། ཤོར་ཕུ་ཀར་བདེ་སོགས་བླ་སྤྲུལ་མངཔོ་དང་། དཔོན་རིགས་ཆེ་ཆུང་
མང་པོ་ལྷན་དུ་བཞུགས་འདུག །ཆོས་ར་ནང་དུ་ཉིན་བཞིན་འཐབ་རྩོད་ཀྱི་ཚོགས་འདུ་
ཆེན་པོ་འཚོགས་ནས། འབྲི་རུ་ཞབས་དྲུང་དང་། ནག་ཆུ་སྒྲུབ་ཁང་། ཚ་འཕོང་མཁན་
པོ་སོགས་བླ་དཔོན་མང་པོ་དང་། ནང་ཆེན་བཙུན་མོ་སོགས་ས་གནས་གཞན་གྱི་བླ་
དཔོན་དང་། ཕྱུག་པོ་རྣམས་ལ་འཐབ་རྩོད་དང་རྡུང་རྡེག་ཚབས་ཅི་ཆེར་གཏོང་བ་དང་།
ཞིང་ལས་ས་རྒོད་རློག་པའི་ལས་ཀ་ཛ་དྲག་དེད་པས་མི་མང་པོ་ཤི་བ་དང་། ནད་སྣ་
ཚོགས་མང་བ་དང་། མུ་གེ་མྱོང་བ་དང་། ཤིག་ཚང་བརྡོལ་ནས་ཐབས་ཅི་བྱས་ཀྱང་
འགོག་མི་ཐུབ་པ་སོགས་སྡུག་བསྔལ་བསམ་གྱིས་མི་ཁྱབ་པའི་འོག་ཏུ་ལྷུང་བཞིན།
འཆི་རྐྱེན་སྣ་ཚོགས་ཀྱིས་ཉི་མ་རེ་རེར་མི་མང་པོ་ཤི་བ་བྱུང་། འོན་ཀྱང་རང་ལ་ནི་བླ་མ་
དཀོན་མཆོག་གི་ཐུགས་རྗེའི་བྱིན་ནུས་ཁོ་ནས་སྡུག་བསྔལ་དེ་དག་གི་ཚེར་བ་ཧ་ཅང་
ཉམ་ཉེས་པར་མ་བྱུང་ངོ༌། །དེ་ལྟར་ཟླ་གཉིས་ལྷག་སོང་རྗེས་བཙོན་མི་རྣམས། ལ་ལ་ལྷ་
སར་དེད་ནས་བཙོན་རར་བཞག་པ་དང་། ངེད་ཅག་མང་ཤས་ཟི་ལིང་དུ་དེད་པ་སྟེ།
རླངས་འཁོར་རེ་རེའི་ནང་མི་གྲངས་སུམ་ཅུ་སོ་བདུན་རེ་རྒྱབ་བཀྱིག་བྱས་ནས་སྦྲེལ་ཏེ་
བརྫངས་པའི་ཁར་ཐག་རྒྱ་བྱས་ཏེ་བསྡམས་ཤིང་། སྲུང་དམག་བཞི་རེ་བཅས་རླངས་

འཁོར་བཅུ་བདུན་ཡོད་སྐད་དེ། ཕྱི་དྲོ་ཉི་མ་དམར་ཐག་ཆོད་པ་ཞིག་ན་གྲང་རླུང་གི་བཤུད་
སྒྲ་ཤུར་ཤུར་བཅས་བར་དོའི་སྣང་བའམ་ཅི་སྙམ་པ་ཞིག་གི་ངང་ནས་ཨ་མདོ་སྟོད་ནས་
བརྒྱུད་ཉིན་ཞག་བདུན་གྱི་རིང་ལ་ཆུ་ཐིགས་པ་གཅིག་ཙམ་ཡང་མ་བླུད་པས། མི་རྣམས་
སྐོམ་པས་གདུངས་ཏེ་རླུང་ལ་ཁ་བཟེད་པ་དང་། ཁ་ཆར་ཟེག་མ་རེ་བྱུང་ཚེ་ལྕེས་ལྡག་པ་
ཙམ་ལས་ཅི་བྱ་བྲལ་བའི་ངང་གོར་མོའི་རྒྱ་སྒར་དུ་བསླེབས་པ་ན། དམག་མི་རྣམས་བརྗེ་
བསོར་བྱེད་ཅིང་ཟ་མ་ཟ་སྐབས་བཙོན་མི་ཀུན་གྱིས་ཆུ་རེ་བླུད་ཐབས་རེ་འབོད་བྱས་ཀྱང་
ས་ཆ་དེ་ཉིད་མྱ་ངམ་ཐང་ཡིན་སྟབས་ཆུ་མི་འདུག་ཅེས་མ་སྟེར། ཟུར་མང་རས་ཆུང་སྤྲུལ་
སྐུ་གྲིབ་གཞིས་སྙུན་ཚབས་ལྕི་བ་དང་། སྤྱིའི་མནར་གཅོད་ཀྱི་འོ་བརྒྱལ་ཤིན་ཏུ་ཆེ་བར་
འདུག་པས། རྒྱ་མིའི་བཙོན་འོག་ཏུ་འོ་བརྒྱལ་འདི་ལྟ་བུ་ཡུན་རིང་མྱོང་བ་ཧ་ཅང་བཟོད་
དཀའ་བས་རང་འཕོ་རེ་མཛད་ན་མི་དགའ་འམ་ཞུས་པས། དེ་ནི་དངོས་གནས་ཡིན་ཀྱང་
ཟླ་བ་འདིའི་ཉེར་ལྔ་ལ་རས་ཆུང་པའི་དུས་ཆེན་ཡིན་པས་དེའི་བར་དུ་སྒྲག་དགོས་པ་འདྲ་
གསུངས། ཡང་སྔར་ལྟར་ཉིན་མཚན་སྦྲེལ་ཏེ་འོང་བའི་ལམ་ཁ་སན་ཆེན་ཤང་སྡེར་
བསླེབས་པའི་སྔ་དྲོའི་ཆར་ན་བུན་ཁུ་རླངས་འཐིབ་པའི་གསེང་། འཇའ་ཟླུམ་སྐོར་ཆེ་ཆུང་
འགའ་ཙམ་བྱུང་ཞིང་ཁ་ཆར་པད་འདབ་ཅན་ཟམ་ཟིམ་འཐོར་བ་ན། རས་ཆུང་སྤྲུལ་སྐུ་
གཤེགས་པ་ཡིན་ལས་ཆེ་སྙམ་པའི་ཚེ་རླངས་འཁོར་གཞན་ཞིག་གི་ནང་དུ་ཁོང་སྐུ་གྲོངས་
ཤིང་། སྐུ་པུར་བཙོན་མི་གཉིས་དང་དམག་གཅིག་བཅས་ཀྱིས་ལམ་ལས་འགྱངས་ས་
ཞིག་ཏུ་བཞག་སོང་བས། ཁོང་གིས་གསུངས་དེར་ཡིད་ཆེས་ཤིང་ཡ་མཚན་པར་བྱུང་།
དེ་ནས་ཟི་ལིང་གྲོང་ཁྱེར་གྱི་ནུབ་ཕྱོགས་གྲོན་ཝ་ཁྲང་(iEL)ཞེས་པའི་ལུང་པ་དེར་
རྒྱ་བོད་སོགས་མི་རིགས་མང་པོའི་བཙོན་མི་ཁྲི་གཉིས་ལྷག་ཡོད་སྐད་དེར་བསླེབས།

དེའི་ཉིན་པར་བཙོན་མི་རྙིངཔའི་གྲས་སུ་རྡོ་གྲུབ་ཆེན་གྱི་སྤྲུལ་སྐུ་རིག་བློ་བཞུགས་ཡོད་
པ་ཁོང་གིས་བློ་ཐུབ་ཁ་ཤས་ལ། དེ་རིང་བཙོན་མིའི་གྲལ་དུ་སྐྱེས་ཆེན་ཁྱད་པར་ཅན་
ཞིག་ཡོད་ངེས་པས། ང་ཚོས་ཨི་ཤེས་བལྟ་དགོས་ཞེས་གསུངས་ཤིང་། ཉིན་གུང་ཙམ་
ངེད་ཚོ་བསླེབས་སྐབས། ཁོང་རྣམས་ལས་ཀའི་གྲལ་དུ་བཞུགས་ཡོད་པས། ཕ་ཀིའི་
ཕྲུག་གོས་གྱོན་པ་སྐེད་པར་མེ་ལོང་བཏགས་ཡོད་པ་འདི་ཡིན་འདུག །འདི་ནི་འབྲེལ་
ཚད་དོན་ལྡན་ཞིག་ཡིན་པས་ཤེས་པར་གྱིས་ཞེས་གསུང་ཞེས་ཕྱིས་ནས་རྣམ་དག་དང་།
མཁྱེན་རབ། མགོ་ལོག་གི་བླ་མ་ཁ་ཤས་ལ་བཤད་རྒྱུར་འདུག །དེར་བོད་ཀྱི་བཙོན་མི་
ས་འགུལ་སྙམ་ལྟ་བུའི་ཁྲོད་དེར་བསླེབས་ནས་བཙོན་ཁང་ཆུང་ངུ་རེའི་ནང་དུ་མི་གྲངས་
བཅུ་བདུན་དང༌། བཤང་གཅིའི་ཟོ་བ་རེ་བཅས་ཁངཔ་སོ་སོར་སྒོ་ལྕགས་བསྡམས་ནས་
བཞག་འདུག་པའི་གྲལ་དུ་ངེད་ཅག་བོད་མི་བཞི་བརྒྱ་ཙམ་ཡོད་པ་ཚང་མ་ཚུད་ཅིང་། བླ་
དཔོན་དང་འབྱོར་ལྡན་རིགས་རྣམས་ལ་རྐང་ལག་གི་ལྕགས་གཉིས་ཀའམ། ལག་
ལྕགས་བསྡམས་པའང་མང་། ཉིན་གྲངས་མང་པོའི་རིང་བཙོན་མི་གསར་བསླེབས་
རྣམས་ལ་ཉེས་དོན་འདྲི་གཅོད་དང་། འཐབ་རྩོད་རྡུང་རྡེག་མངཔོ་བྱེད་བཞིན་ཡོད་ལ།
རང་ལའང་ཁྱོད་ཀྱིས་དམངས་ཚོགས་རྣམས་ལ་བཙན་གནོན་དང་། བཤུ་གཞོག་གི་
ཉེས་པ་ཚབས་ཆེན་མང་པོ་བསྒྲུབས་ཡོད་པ་དང་། གུང་ཁྲན་ཏང་ལ་དམོད་ཆོས་ཞེས་
མཐུ་བྱས་ཡོད་པ་དང་། གུང་ཁྲན་ཏང་ལ་ངོ་རྒོལ་ཟིང་འཁྲུག་གི་རྩ་འཛུགས་བྱས་ཤིང་
དམག་གི་མགོ་ཁྲིད་ནས་རྒྱ་དམག་མང་པོ་བསད་ཡོད་པ་རེད་ཅེས་སོགས་ཉེས་དོན་མང་
པོ་བགྲངས་ནས་འདྲི་གཅོད་ཡང་ཡང་བྱས་ཤིང་། བཙོན་མི་བཞི་བརྒྱ་ལྷག་བསྡུས་ནས་
རང་ལ་འཐབ་རྩོད་རྡུང་རྡེག་གཏོང་རྒྱུའི་མགོ་བརྩམ་པ་དང་། གློ་བུར་དུ་སེར་བ་དྲག་པོ་

དང་བཅས་ཆུ་ལོག་ཚབས་ཆེར་བྱུང་བས་ཚོགས་འདུ་མ་བྱེར་ཐབས་མེད་དུ་གྱུར་པས།
རང་ལ་རྡུང་རྡེག་མ་ཁེལ་བའང་བླ་མའི་ཐུགས་རྗེར་གོ །དེ་ནས་ལོ་གྲངས་བཅོ་ལྔའི་
ཁྲིམས་ཐག་བཅད་བྱུང་བ་ཉིན་གཅིག་ཆག་ཕྲི་མེད་པར་བཙོན་ཁང་དེར་བསྡད་པའི་རིང་
གི་ལོ་རྒྱུས་དགོས་པ་མེད་ཀྱང་དུས་རབས་འགྱུར་ལྡོག་གི་བྱ་བའི་གནས་ཚུལ་མཚོན་
ཕྱིར་ལོ་ཚིགས་སོགས་ཀྱི་ངེས་པ་མེད་པར་རགས་རིམ་ཙམ་འགོད་པར་བྱ་ན། ཁྲིམས་
ཐག་བཅད་རྗེས་བླ་མ་དཔོན་པོ་བཞི་བརྒྱ་ལྷག་ཕྱོགས་གཅིག་ཏུ་བཞག་ཡོད་པའི་ནང་དུ་
བཅུག་ཅིང་། བཙོན་མི་རྣམས་ཀྱི་གྲས་སུ་ལས་ཀ་སྣ་ཚོགས་ནས་ཛ་དྲག་པ་དང་། ལྕང་
མའི་ལོ་མ་དང་གྲོ་ནས་ཀྱི་ཤུན་པ་མ་གཏོགས། འབྲུ་རིགས་སོགས་ཟས་རིགས་གཞན་
མེད་པས་མི་མང་པོ་བཀྲེས་ལྟོག་གིས་ཤི་བ་དང་། ནད་ཀྱི་རིགས་སྣ་ཚོགས་ཀྱང་དུས་
མཉམ་དུ་བྱུང་བ་དང་། ལས་ཀ་ཛ་དྲག་ཅིང་ཟ་མ་མེད་པ་དང་། འགྲིག་ཁྲིམས་སྣ་མང་
གི་ཁུར་ལྕི་བ་དང་། ཉེས་དོན་ཚབས་ཆེན་རེ་བསྒྲགས་ནས་རྡེག་རྡུང་བཙན་ཤེད་ཀྱིས་
མེད་བཞིན་དུ་ཁས་ལེན་དུ་འཇུག་པ་སོགས་ཀྱིས་རྒྱུན་རིང་དུ་མནར་བས་བཟོད་མི་ནུས་
པར་ཐབས་སྣ་ཚོགས་ཀྱིས་རང་སྲོག་གཅོད་པའང་མང་དུ་ཡོད་པ་སྟེ། ངན་སོང་གི་སྡུག་
བསྔལ་མཐའ་དག་དུས་གཅིག་ཏུ་མྱོང་བ་ལྟ་བུ་མཐོང་བས་མི་བཟོད་པར་མྱོང་གིན་ཡོད་
ལ། སྐབས་དེ་དག་ཏུ་སོ་སོའི་ལས་ངན་ཐོག་ཏུ་མྱོང་བར་བསམ་རྒྱུ་ལས། ཞིབ་པར་
དཔྱད་ཚེ་གུང་ཁྲན་ཏང་ལ་གནོད་སེམས་འཛིན་ཡུལ་མི་རྙེད་པ་ལྟ་བུ་དང་། སྐབས་
འགར། མ་གྱུར་འགྲོ་བའི་སྡིག་སྒྲིབ་སྡུག་བསྔལ་ཀུན། །མ་ལུས་ད་ལྟ་བདག་ལ་སྨིན་
པ་དང་། །བདག་གི་བདེ་དགེ་གཞན་ལ་གཏོང་བ་ཡིས། །འགྲོ་ཀུན་བདེ་དང་ལྡན་པར་
བྱིན་གྱིས་རློབས། །ཞེས་པའི་གཏོང་ལེན་གྱི་བསམ་པ་ཐ་ན་ཐུན་རེའང་ཨི་ཤེས་ཀྱི་བློ་

བཞག་ཁུལ་བྱས་པ་ཡོད། ལུས་ཚུགས་དྲང་པོར་སྡོད་མི་ཆོག་པ་དང་། སྐྱབས་འགྲོ་
གསོལ་འདེབས་ཙམ་ཁ་འགུལ་བ་ལྟ་ཅི་མིད་པ་འགུལ་བ་ཙམ་མཐོང་ནའང་འཐབ་རྩོད་
རྒྱག་རྒྱུ་ཁོ་ན་སྟེ་དཀར་པོའི་ཕྱོགས་མཐའ་དག་ལ་དགག་པ་རྒྱག་ཅི་ཐུབ་དང་། གཞན་
ལ་ངན་སྐྱོན་འཚོལ་བ་དང་། འབུ་ནག་གསོད་པའི་ལས་འགན་འཇོག་པ་སོགས་ནག་
པོའི་བསམ་སྦྱོར་ལ་སྐུལ་འདེད་བྱེད་པ་བཅས་བརྗོད་ཀྱིས་མི་ལང་བ་ལྟ་བུས་དུས་འདའ།
སྐབས་དེར་རང་གི་ཕ་རྒན་ཡང་བཙོན་མིའི་གྲས་སུ་ཡོད་པ་ཉིན་གཅིག་སྐབས་ཙམ་
འཕྲད་པ་ན། བདག་ནི་ལོ་ན་རྒས་པ་སོགས་ཀྱིས་བཙོན་ལས་ཐར་བ་མི་སྲིད་ཅིང་ཡུན་
མི་རིང་བར་འཆི་ངེས་ལ། རང་གིས་སྔར་སྡིག་པ་ཚབས་ཆེན་བསྒྲུབས་པ་མེད་ཀྱང་།
འཁྲུལ་ཞིག་ས་སྤྲུལ་རིན་པོ་ཆེའི་ཞབས་ཕྱི་ཡུན་རིང་བསྒྲུབས་སྐབས། དངོས་སུ་བླ་མའི་
ཐུགས་འགལ་སྒྲུབ་པ་མེད་མོད། མཉམ་འགྲོགས་ཀྱིས་ཉེས་པ་བསགས་པ་མང་པོ་ཡོད་
ངེས་པས། ཁྱེད་སྤུན་རྣམས་ཀྱིས་རྡོར་སེམས་ཆོ་ག་དང་བཤགས་སྦྱང་རེ་བྱེད་རོགས་
མཛོད། རྗེས་སོར་གོ་སྐབས་རེ་བྱུང་ན་རྡོར་སེམས་ཀྱི་སྐུ་རེ་བཞེངས་ཐུབ་ན་ལེགས། ས་
སྤྲུལ་དམ་པས་ཁྱོད་རང་ཕྱི་མ་ངན་སོང་དུ་མི་འགྲོ་བར་ཐུགས་རྗེས་འཛིན་པའི་ཞལ་
བཞེས་ཡོད་པས་འཆི་ལ་མི་འཚེར་བ་ཡིན་ཞེས་ཟེར་ཞིང་། དེ་རྗེས་ཉིན་ཁ་ཤས་ནས་
གྲོངས་སོང་འདུག་པར། བཙོན་ཁང་དུ་བཞུགས་པའི་བླ་མ་མཁན་པོ་བཞི་བརྒྱ་ལྷག་
ཡོད་པའི་ནང་ནས་རྡོ་གྲུབ་དང་། བླ་མ་རིག་འཛིན། རྒྱལ་སྲས་པད་བློ་སོགས་མང་ཙམ་
ཞིག་ལ་ལྐོག་ནས་འབྲེལ་བ་ཅུང་ཙམ་རེ་བཅས་ཐུགས་བསྐྱེད་ཞུས་པས། ཐར་པ་ཐོབ་
ངེས་པའི་ཞལ་འཕྲོས་རེའང་ཐོབ་ཅིང་། ཕྱིས་སུ་བཙོན་ལས་གྲོལ་རྗེས་རྡོར་སེམས་ཀྱི་སྐུ་
ཡང་ཚད་ལྡན་དུ་འགྲུབ་སོང་། བཙོན་ཁང་ནང་དུ་ཡོད་རིགས་རྡོ་གྲུབ་སྤྲུལ་སྐུ་རིག་བློ་

དང་། མགོ་ལོག་བླ་མ་རིག་འཛིན། མགོ་ལོག་གཏེར་སྟོན་མཁའ་ཀློང་གི་སྲས་རྒྱལ་
སྲས་པད་བློ། མགོ་ལོག་མ་ཎི་བླ་མ་སེམས་དཔའ། མཁན་རྒན་བློ་ཤེར། བླ་མ་དཀོན་
རྒྱམ། ཨ་མདོའི་བླ་མ་རྫོང་དཀར་ལུང་རིགས་རྒྱ་མཚོ་སོགས་ཚད་མའི་སྐྱེས་ཆེན་འགའ་
ཞིག་ལ། ཤིན་ཏུ་གསང་བའི་གོ་སྐབས་རེར་ཆོས་འབྲེལ་དང་ཞལ་གདམས་སོགས་ཅི་
རིགས་པ་ཐོབ་པ་དང་། ཁྱད་པར་རྡོ་གྲུབ་ནས་མི་ཕམ་གྱི་ཚིག་བདུན་བླ་སྒྲུབ་དང་།
གསོལ་འདེབས་ལེའུ་བདུན་གྱི་ཁྲིད་ལུང་སོགས་བསྩལ་ཞིང་། སྙན་བརྒྱུད་རྡོ་རྗེའི་ཚིག་
རྐང་དང་ཕྱག་ཆེན་གསེར་ཞུན་འཇམ་དབྱངས་བསྟོད་སྒྲུབ་སོགས་ཐུགས་བཞེད་ལྟར་
ཕུལ། མགོ་ལོག་གི་བླ་མ་ཇོ་ནང་པ་བློ་གྲོས་རྣམ་རྒྱལ། ཨོ་འཛིན། ཐང་སྤྲུལ། བཤད་
སྒྲུབ་དཔལ། བློ་གཅེས། ཐུབ་རྣམ། ཨ་སྐྱོང་རྒྱལ་པོ་བསྟན་འཛིན་རྒྱ་མཚོ། མཁན་པོ་
ཨོ་ཚེ་སོགས་མང་པོ་ཞིག་ཕན་ཚུན་རིགས་མཐུན་གྱི་བློ་མཐུན་སྒོས་རྣམ་དཀར་གྱི་
འབྲེལ་བ་ཟབ་མོས་བརྩེ་བས་སྐྱོང་བའང་མང་། གཞན་ཡང་སྔར་རྟོགས་ལྡན་བླ་མ་དམ་
པ་ཆོས་ལེགས་མཆོག་གིས་གཞན་དོན་འགྲུབ་པའི་སྨོན་ལམ་གདབ་པའང་གལ་ཆེ་མོད།
ད་ལྟ་མི་རྣམས་ཀླ་ཀློའི་དུག་གིས་ལོག་ལྟའི་བསམ་པས་དགེ་རྩ་འཆད་པ་ཤིན་ཏུ་མང་
བའི་དུས་འདིར། མི་གཅིག་གིས་དཀོན་མཆོག་ལ་དད་པས་སྐྱབས་འགྲོ་ཚར་གཅིག་
གམ། མ་ཎི་ཚར་གཅིག་འདོན་རྒྱུ་ཙམ་གྱི་དགེ་བསྐུལ་ཐུབ་ནའང་འགྲོ་དོན་ཡིན་པས།
འགྲོ་དོན་ཅི་འགྲུབ་གང་འགྲུབ་བྱེད་པ་གལ་ཆེ་བས་ཡིད་ལ་ཟུངས། མ་འཕྱུགས་ཞེས་
གསུངས་པ་བདག་ལ་གསུངས་ཐ་མའང་ཡིན་ལ། དུས་སྐབས་འདི་ལྟར་འབྱུང་འགྱུར་
མཁྱེན་ནས་དགོངས་གཞི་ཅན་གྱི་གསུང་དུ་འདུག་སྙམ་པ་ཡིད་ལ་བཅང་ནས། བོད་
རིགས་ཀྱི་བཙོན་མི་བློ་ཅུངཟད་མཐུན་པ་རྣམས་ལ་སྐབས་བཙལ་ནས། དཀོན་མཆོག་

གི་ཡོན་ཏན་དང་། ལས་འབྲས་ཀྱི་རྣམ་གཞག །སྐྱབས་འགྲོ་མ་ཎི་སོགས་བློ་ནུས་དང་
འཚམས་པར་སྐུལ་མ་ཅི་རིགས་བྱས་པས་མང་པོ་ཞིག་ལ་དགེ་སེམས་ཅུང་རེ་སྐྱེ་བ་
སོགས་ཀྱིས་ཕན་ཐོགས་རྒྱ་མི་ཆུང་བ་བྱུང་། བར་སྐབས་ཤིག་ལ་ནད་སྣ་ཚོགས་མང་དུ་
བྱུང་བས་སྨན་བཅོས་སོགས་ཀྱང་མེད་སྟབས། ནུབ་རེར་ང་ཚོའི་ཚན་ཁག་རྐྱང་པ་ནས་
མི་ཉི་ཤུ་སུམ་ཅུ་ཙམ་ཤི་བ་ནངས་པར་ཤིང་རྟས་སྐྱེལ་འདྲེན་བྱེད་དགོས་པ་རེ་བྱུང་ཞིང་།
རེ་ཞིག་ན་རྡོ་གྲུབ་སྤྲུལ་སྐུ་རིག་བློ་སྙུན་ཚབ་ལྕི་བར་བྱུང་བ་སྨན་པས་གཤག་བཅོས་བྱེད་
དགོས་ཚུལ་ཟེར་བ་ན། ཁོང་གིས་གཤག་བཅོས་མི་དགོས། ང་ཤི་ན་བཙོན་མི་འདི་དག་
མ་ཉན་པར་གཤག་བཅོས་བྱས་པས་ལ་ཤི་གོ་ཆོད་པ་རེ་འབྱུང་ཐང་ཞེས་གསུང་ནའང་།
ཕན་ཐོགས་མ་བྱུང་བར་སྐུ་གཤེགས་པས། མཚམས་དེ་ནས་མི་རྣམས་ཤི་འཕྲོ་ཆད་པ་
བྱུང་། དེའི་སྐབས་རང་ལ་རྒྱ་ཚད་ལྟ་བུའི་ནད་ལྕི་བར་བྱུང་ནས་ནད་ཁང་དུ་བཞག་སོང་
བ་ཚབས་ཇེ་ཆེར་སོང་བའི་སྐབས་ཀྱི་འཁྲུལ་སྣང་ལ། ད་སྟེ་ཉི་མ་གསུམ་ན་ཁྱོད་རང་ཤི་
སོས་ཐག་ཆོད་ཡོང་ཟེར་བ་ཞིག་རྨིས་པའི་ཉིན་གསུམ་པའི་དགོང་མོ་ཚ་བ་ཇེ་ཆེར་སོང་
བས་ཤི་རྒྱུ་ཡིན་ནམ་སྙམ་པའི་ཐོ་རངས་སྐོར་ནད་ཁང་དེའི་གྱང་ངོས་སུ། མཐོངས་སྐར་
ལྟ་བུ་ཞིག་ནས་ནམ་མཁའ་སྔོ་སང་ངེ་བའི་ངོགས་སུ་གུ་རུ་རིན་པོ་ཆེ་ཟ་ཧོར་མའི་སྐུ་ཆུང་
ལ་ཤིན་ཏུ་གསལ་བ་ཞིག་ཡུན་ཅུང་རིང་ཙམ་ལ་མཇལ་ཞིང་མཐར་སྐུ་ལས་འོད་ཟེར་
གསལ་འཚེར་ཞིག་རང་ལ་ཕོག་པའི་འཁྲུལ་སྣང་བྱུང་མཐར་གཉིད་དུ་སོང་བ་ལས། སད་
རྗེས་ཁམས་དྭངས་སང་ངེ་བ་དང་ནད་ཟུག་ཀྱང་ཞི་བ་སྙམ་བྱུང་ཞིང་། རྐྱེན་དེས་ཐུགས་
སྒྲུབ་བདེ་ཆེན་གསང་མཆོག་རོལ་པའི་ཕྱི་ནང་གསང་སྒྲུབ་རྣམས་ཡིད་ལ་གསལ་བར་བྱུང་
བས། བྱིས་པས་འཇའ་ཚོན་བདེན་པར་བཟུང་བཞིན་ཕྱི་སྒྲུབ་བརྗེད་ཐོ་ཙམ་བྲིས།

འཁྲུལ་སྣང་དེ་བྱུང་བའི་ཕྱི་ཉིན་ནས་ནད་ཀྱང་མྱུར་བར་དྭངས་ཤིང་། ཕྱི་སྒྲུབ་དེར་བརྟེན་
པའི་གསོལ་འདེབས་འབུམ་ཕྲག་གཅིག་ལྷག་བསགས། ལོ་འགའི་རྗེས་བླ་མ་རིག་
འཛིན་འཇིགས་བྲལ་ནམ་མཁའི་རྡོ་རྗེས་ཉམས་རྨིས་དང་དགོངས་ཉམས་ཁྱད་པར་ཅན་
བྱུང་བས། ཁྱེད་ཀྱིས་གུ་རུའི་ཐུགས་སྒྲུབ་ཤིག་བྲི་དགོས་ཚུལ་གསུངས་པར་གོང་གི་ལོ་
རྒྱུས་རྣམས་ཞུས་པས། དེ་ལྟར་ཡོད་པ་ངས་ཀྱང་ཤེས་པར་བྱུང་ཞིང་དེ་ནི་དུས་སྐབས་
འདིར་ཆེད་དུ་དགོས་པ་ཞིག་ཏུ་ངེས་ཀྱང་ཅུང་འཕྱིས་པ་འདྲ། འོན་ཀྱང་ཆ་ལག་གང་ཡོད་
ཚང་བར་བྲིས་ཞེས་ནན་ཏན་གྱིས་གསུངས་ཤིང་བསླབ་བྱ་ཞལ་གདམས་ཀྱང་མང་དུ་
གསུངས་པར་བརྟེན་ནང་སྒྲུབ་སོགས་གཡར་ཁྲལ་ལྟ་བུར་བྲིས་པ་ལ། རང་གི་གཅུང་
ཚུལ་ཁྲིམས་རྒྱ་མཚོར་སྔ་མའི་ལས་འཕྲོ་ལ་བག་ཆགས་ཀྱིས་རྨིས་ལྟས་སྣ་ཚོགས་བརྒྱུད་
མར་བྱུང་ནས་ནན་བསྐུལ་བགྱིས་པ་ལྟར་ཅུང་ཟད་རེ་རིམ་བཞིན་བྲིས། ཚོགས་ལྷག་
ལས་འཕྲོས་པའི་ལས་སྦྱོར་ཞིག་དང་། མགོན་པོ་ལེགས་ལྡན་གྱི་ཆོ་ག་རྒྱས་ཙམ་ཞིག་བྲི་
རྒྱུ་སྣང་རུང་རྐྱེན་འགར་བརྟེན་རིམ་ལུས་ངང་ཡལ། གཞན་ཡང་མགོ་ལོག་བླ་མ་འཇམ་
དཔལ་ཡེ་ཤེས་ཀྱིས་བསམ་ལྷུན་འབུམ་ཕྲག་གཅིག་གི་ཞལ་བཞེས་བཅས་བསམ་ལྷུན་
གྱི་ཆོ་ག་ཞིག་ཅིས་ཀྱང་དགོས་གལ་ཆེ་བར་གསུངས་པ་ལྟར། མཆོག་གཏེར་བསམ་
ལྷུན་ཆོ་གའི་བསྐྱེད་ཆོག་ལྟར་བསྡུས་ཙམ་ཞིག་བྲིས་པར་བརྟེན། ཡིད་བཞིན་ནོར་བུ་ལྟ་
བུའི་མན་ངག་བཅུ་གསུམ་སོ་སོའི་སྒོས་སྒྲུབ་ཉུང་ངུ་རེ་ཐོལ་བྱུང་གིས་བྲི་རྒྱུ་བྱུང་བས་ཁ་
ཤས་རེ་བྲིས་པ་སོགས་སྐབས་དེར་བླ་སྤྲུལ་རྟོགས་ལྡན་མཁན་པོ་སོགས་ཀྱིས་ཐུགས་
འདོད་སྣ་ཚོགས་གསུང་བསྐུལ་བྱུང་བ་ལྟར་དུས་སྐབས་དེར་མཁོ་སྤྲོད་ཀྱི་བསམ་པས་
འགའ་རེ་བྲིས། གསང་མདའ་གཏེར་སྟོན་གར་དབང་ནམ་མཁའི་རྡོ་རྗེའི་བརྡ་ལུང་ལས།

ནད་དང་མུ་གེས་མི་ཐོག་འབུད་པ་རིམ་བཞིན་འབྱུང་བས། གུ་རུའི་གསོལ་འདེབས་བྱེ་
བ་དང་། ཚོགས་མཆོད་བྱེ་བ་རེ་འགྲུབ་གལ་ཆེ་བར་གསུང་བཞིན་གསང་ཐུབ་བློ་མཐུན
ཀུན་ལ་བསྐུལ་མ་ཞུས་པས་གསོལ་འདེབས་ལྷག་འགྲུབ་བྱུང་ཞིང་སྐབས་དེར་ཚོགས་ཀྱི་
ཡོ་བྱད་དངོས་སུ་མི་འབྱོར་ཡང་། སྤྱིའི་ཟ་ཁང་རྣམས་ཀྱི་དུད་རླངས་ཙམ་ལ་དམིགས་
རྟེན་བྱེད་རྒྱུ་ལས་ཐབས་མེད་ཅེས། བླ་མ་འགས་གསུང་ལྟར་གྱིས་ཚོགས་མཆོད་བྱེ་བ་
ལྷག་འགྲུབ་བྱུང་། བར་སྐབས་སུ་གཉན་རིམས་ལྟ་བུའི་ནད་ངོས་མི་ཟིན་པ་སྣ་ཚོགས་
ཤིག་གིས་ཁྱབ་སྟེ་མི་མང་པོ་ཤི་བ་བྱུང་ཞིང་། མགོ་ལོག་ཨ་དབང་གཏེར་སྟོན་གྱིས།
དཔའ་ལ་མི་སྤྱང་དཀར་པོའི་སྐྱེ་བ་ཡིན་པར་གསུངས་པའི་ཨ་སྐྱོང་དཔོན་པོ་བསྟན་འཛིན་
རྒྱ་མཚེས་གེ་སར་གྱི་སྒྲུང་ཤང་ཤང་སྨན་རྫོང་དུ་གྲགས་པ་ཁ་བཤད་རེ་བྱས་པར་རང་གིས་
ཡི་གེར་འབེབས་རྒྱུ་ནན་བསྐུལ་བྱས་ནས་སྣག་ཤོག་སོགས་ཆ་རྐྱེན་མ་འཛོམས་ཡང་།
རྡོ་སོལ་གྱི་བརྡར་ཁུས་གསར་འགྱུར་གྱི་རས་མ་ལ་བྲིས་ཏེ་མཇུག་རྫོགས་པའི་སྐབས་
ཙམ་ལ་ནད་རིམས་དེའང་རིམ་གྱིས་ཆད་པས། རྟེན་འབྲེལ་ལེགས་ཤིང་འདི་ལྟར་བྲིས་
པ་དེས་གོ་ཆོད་པ་ཡིན་གསུངས། ཡི་གེ་དེ་རིག་གནས་གསར་བརྗེའི་སྐབས། བོད་ཡིག་
རིགས་གཙང་དག་གིས་ཁྱེར་ནས་མེད་པར་གྱུར་ལ། ཕྱིས་ནས་གུང་ཁྲན་ཏང་གིས་གེ་
སར་བཅིངས་བཀྲོལ་བཏང་བ་ཡིན་ཞེས་བསྒྲགས་ནས་སྒྲུང་ཡིག་བལྟ་ཆོག་པར་བྱུང་
སྐབས། མགོ་ལོག་སྤྲུལ་སྐུ་བློ་གཅེས་སོགས་མོས་པ་ཅན་འགའ་ཞིག་གིས། ཤང་ཤང་
སྨན་རྫོང་ནི་དགོས་པ་ཁྱད་པར་ཅན་དུ་ངེས་པས། ཁྱེད་ཀྱིས་བསྐྱར་ལྡབ་བྲི་དགོས་ཞེས
ནན་བསྐུལ་བྱུང་བར། སྔར་རྣ་བས་ཐོས་པ་ཡིད་ཡུལ་དུ་ཅུང་ཟད་གནས་པ་རྣམས་སྒྲུང་
ཡིག་ཏུ་ཕབ་ཅིང་བྲིས་པས་རིམ་གྱིས་བྲི་ཤེས་པ་ལྟ་བུ་བྱུང་ནས་ཚང་བར་བྲིས་པའི་དཔེ་

རྒྱུན་ད་ལྟ་ཡོད་བཞིན་པ་འདིའོ། །དེ་ནས་ལས་ཀ་སྣ་ཚོགས་རྒྱུན་རིང་གིས་བྱས་པས་
ལུས་ཟུངས་ཟད་ཅིང་ཕོ་ཁའི་ནད་ཀྱིས་ཁྲག་མང་པོ་སྐྱུག་པར་བརྟེན་རང་སྨན་ཁང་དུ་
བཞག་ནས། སྨན་བཅོས་རེ་བྱས་རྗེས་མལ་གསོའི་གྲས་སུ་བཞག་བྱུང་བས། དེར་
མཁན་པོ་མུན་སེལ་དང་། ལུང་དཀར་སྤྲུལ་སྐུ། སངས་རྒྱས་བསྟན་འཛིན་སོགས་
མཉམ་པོར་བཞུགས་པར། བཙོན་མིའི་སྨན་པ་མཁས་དབང་ཁྲེང་ཁེ་མས་ང་ཚོར་འགོས་
ནད་ཚབས་ཆེན་འདུག་པས་མི་མང་པོའི་གསེབ་ཏུ་འོང་མི་ཆོག་ཅེས་ཐབས་མཁས་སྒོས་
སྲུང་སྐྱོབ་བྱས་སྟབས། ཁོང་རྣམས་དང་ལྷན་དུ་ཡུན་རིང་པོ་ལོ་ངོ་བདུན་ཙམ་སྡོད་རྒྱུ་
བྱུང་ཞིང་། གོ་སྐབས་དེར་བརྟེན་ཀཿཐོག་གི་མཁན་པོ་ངག་ཆུང་གི་ཐུགས་སྲས།
རྫོགས་པ་ཆེན་པོའི་རྣལ་འབྱོར་མཁན་པོ་མུན་སེལ་མདུན་ནས་སྤྱོད་འཇུག་ལེའུ་བཞི་སྨྱོ་
ཤུལ་ལུང་རྟོགས་ཀྱི་གསུང་རྒྱུན་ལྟར་བཤད་ཁྲིད་དང་། རྫོགས་ཆེན་སྙིང་ཐིག་གི་ཁྲེགས་
ཆོད་ཞལ་གདམས་སྙན་རྒྱུད་བཀའ་རྒྱ་ཅན་གྱི་ཁྲིད་མཁན་པོ་ངག་ཆུང་གི་གསུང་རྒྱུན་
ལྟར་རྒྱས་བསྡུས་ཚར་བཞི། སྨོན་ལམ་དགོངས་གཅིག་རྒྱ་མཚོ་དང་འབྲེལ་བའི་ཐོད་
རྒལ་གྱི་ཁྲིད་དང་བར་དོའི་ཁྲིད། སྐོང་བཤགས་རྡོ་རྗེའི་ཐོལ་གླུ་དང་འབྲེལ་བའི་ཐེག་
རིམ་དགུའི་ལྟ་སྒོམ་སྤྱོད་པའི་རྣམ་གཞག །འཇིགས་གླིང་གི་གསུང་གཞི་ལམ་འབྲས་
བུའི་སྨོན་ལམ་དང་། མི་ཕམ་གསུང་འཇམ་དཔལ་རྫོགས་པ་ཆེན་པོའི་སྨོན་ལམ་བཅས་
སོ་སོའི་བཤད་ཁྲིད་གཙོས་བཀའ་ཆོས་སྣེ་མང་ཐུགས་ཐོག་ཁོ་ན་ལས་ཐོབ་ཅིང་དེ་དག་
ལས། ཁྲེགས་ཆོད་སྙན་རྒྱུད་དང་། བར་དོའི་ཁྲིད། ཐེག་དགུའི་རྣམ་གཞག་བཅས་སོ་
སོར་གསུང་རྒྱུན་ལྟར་གྱི་ཟིན་བྲིས་རེ་བཏབ་པ་དང་། མོས་པ་ལམ་བྱེད་ཙམ་གྱི་ཉམས་
ལེན་འབྲེལ་བ་ཙམ་རེའང་བཞག་པས། མུན་ཁྲོད་ཀྱི་གློག་འགྱུ་ལྟ་བུའི་སྐལ་པ་མི་

དམན་པར་བྱུང་། ས་སྤྲེལ་ལོར་མཁན་མུན་སེལ་རིན་པོ་ཆེས་གུ་རུའི་གསོལ་འདེབས་
དང་ཚོགས་འབུམ་བཅས་གྲངས་མང་བསྒྲུབས་ན་ལེགས་པའི་རྒྱུ་མཚན་མང་པོ་གསུངས་
པ་ལྟར། ངེད་ཅག་དེར་བཞུགས་བླ་མ་དྲུག་གིས་གུ་རུའི་གསོལ་འདེབས་དུས་གསུམ་
སངས་རྒྱས་བྱེ་བ། ཚིག་བདུན་གསོལ་འདེབས་འབུམ་ཐེར་ལྷག །ཚོགས་འབུམ་ཐེར་
བཅས་བསྒྲུབས་ཤིང་། བོད་ཟླ་དྲུག་པ་སྤྲེལ་ཟླར་བརྩིས་པའི་ཚེས་བཅུའི་སྐབས་ངེད་
རྣམས་ཀྱི་ཁང་པའི་ཕྱི་ནང་ར་སྐོར་དང་བཅས་པར་སྨན་གྱི་དྲི་བསུང་དངར་པོས་ཁྱབ་པ་
བྱུང་ཞིང་། ཚོགས་ཀྱི་དམིགས་རྟེན་ཟས་རིགས་གང་འཛོམས་བཤམས་ཡོད་པ་ཐམས་
ཅད་སྨན་གྱི་དྲི་རོས་ཁྱབ་ཅིང་། དེའི་རྒྱུན་ཉར་ཚགས་ཅུང་ཟད་རེ་བྱས་པ་རྣམས་ལ་ཕྱིས་
སུའང་སྨན་དྲི་དེ་མི་ཡལ་བར་བྱུང་བ་དང། བླ་མ་ཚན་ཁག་སྤྱིའི་ཟས་ཁང་གི་ཟ་མ་མང་
དུ་སོང་བ་ཅུང་ཟད་ཙམ་མེད་ཀྱང་ཟ་མ་ལ་བཅུད་དང་བྲོ་བ་མངོན་གསལ་དུ་བསླེབས་
པས་བླ་མ་ཚན་ཁག་གི་བཙོན་མི་རྣམས་ལ་བཀྲེས་ལྟོག་གི་གདུང་བ་ཆེར་མེད་པར་གྱུར་
ཅེས་མཐུན་གྲུབ་བྱུང་། སྐབས་ཤིག་རིག་གནས་གསར་བརྗེ་ཞེས་གནའ་རབས་ཀྱི་ལོ་
རྒྱུས་རིག་གནས་དངོས་རྫས་དང་བཅས་པ་ཤུལ་མེད་དུ་གཏོང་བའི་ལས་འགུལ་ནང་།
ལྷ་ལྡན་གྱི་ཇོ་བོ་རང་བྱུང་ལྔ་ལྡན་དང་། ཇོ་བོ་མི་བསྐྱོད་རྡོ་རྗེ་སོགས་གཏོར་ཞིང་མདོ་
དབུས་གཙང་གསུམ་གྱི་དགོན་པ། སྔར་བརླགས་ཟིན་པའི་ཤུལ་རྗེས་རྣམས་ཀྱང་མེད་
པར་གཏོར་བའི་སྐབས་སེམས་པ་ཤིན་ཏུ་ཕངས་ཤིང་ཡི་མུག་པར་ཡོད་ཙ་ན། ནུབ་
གཅིག་རྨི་ལམ་དུ་བྱིས་པ་གོས་དཀར་ཅན་ཞིག་གིས། ཚེས་བཅུ་དགོན་པའི་གཙུག་
ལག་ཁང་གི་ཐིག་རྩ་འདི་རེད་ཅེས་ཤོག་བུའི་ངོས་སུ་ཐིག་མང་པོ་བཏབ་པ་ཞིག་སྤྲད་བྱུང་
བ་རྨིས་པས་རྐྱེན་བྱས། གཙུག་ལག་ཁང་འདིའི་དཔེ་རིས་ཐིག་ཁོངས་སུ་དྲངས་པ་ཞིག་
་

བྲིས་ཏེ་སྦས་ཉར་བྱས་པས་ཕྱིས་བྲིས་དཔེ་དེ་ལྟར་ད་ལྟའི་གཙུག་ལག་ཁང་གི་རྟེན་བརྟེན་
པར་བཅས་བཞེངས་རྒྱུ་བྱུང་བའང་། བུ་ཆུང་ལྕེ་རྩ་ལྷ་འདྲེས་བསྒུལ་ཞེས་པའི་དཔེ་ལྟར་
རྟེན་འབྱུང་གི་ལ་ཉེར་ཤེས་པས་ཉམས་མཚར་དུ་བཀོད་པའོ། །དེ་ལྟར་བདེ་སྡུག་དང་
བཟང་ངན་གྱི་སྣང་བ་སྒྱུ་མའི་མིག་འཕྲུལ་ལྟ་བུས་ལོ་འཁོར་བཅོ་ལྔ་བརྒལ་ནས་བཙོན་མི་
མང་གྲས་སུ་ངལ་རྩོལ་བྱེད་བཞིན་ཡོད་པའི་ནུབ་གཅིག་རྨི་ལམ་དུ། གནམ་སའི་བར་
ཁྱོན་ཙམ་གྱི་མི་སྔོན་གོས་སྔོན་གྱོན་པ། རྟ་བྲ་བོ་ཞོན་པ་འཇིགས་ཟིལ་ཅན་ཞིག་གིས་
ཁྱེད་རང་བསུ་རུ་འོང་བ་ཡིན་ཞེས། རྟ་སྔོན་སྒ་ཆས་ཅན་ཞིག་སྤྲད་པ་རྨིས་པ་དང་།
བཙོན་མི་གཞན་ཞིག་གིས་ནུབ་མོར་རང་སྡོད་སའི་ཁང་པའི་སྒོ་ཁར་རྟ་སྔོན་སྒ་ཆས་ཅན།
རྔོག་མའི་གསེབ་ནས་སྦྲུལ་འཁྱུག་པ་ཞིག་དང་། རྟ་དམར་པོ་མེ་ཞགས་འཁྱིལ་བ་ཞིག་
བཅས་མངོན་སུམ་དུ་མཐོང་ཞེས་བཤད་འདུག་པ་བཅས་ནི། རང་གི་སྐྱེས་ལྷ་ལྕི་ཆུའི་
བར་བློན་དགེ་བསྙེན་གྱི་མེལ་རྩེས་སྐྱོང་བའི་ལྟས་ཡིན་པ་འདྲ་སྙམ་པ་བྱུང་། རང་ལོ་ཞེ་
ལྔར་སོན་པའི་སྟག་གི་ལོ་ཟླ་བ་གཉིས་པའི་ནང་ཁྲིམས་ཐག་ལོངས་ཏེ། ཕྱག་སྦལ་ལས་
ཕྱིར་དོན་ནས། ཀྲི་གུང་( 职工)ཞེས་ལས་ཀ་ལ་དབང་བའི་མི་གྲལ་དུ་བཞག །
དེར་སྒྲིག་ཁྲིམས་ཅུང་ཟད་ལྷོད་ཅིང་འགྲོ་སྡོད་ཀྱི་རང་དབང་ཨན་ཙམ་ཡོད་པ་བྱུང་ཞིང་།
ལས་ཀ་སྣ་ཚོགས་ཀྱི་གྲལ་དུ་ཞུགས། རང་ལོ་ཞེ་དྲུག་པར། རང་གི་ཁྱིམ་དུ་འགྲོ་རྒྱུའི་
གནང་བ་ཞུས་པས། ཟླ་བ་གཅིག་གི་གནང་བ་ཐོབ་པ་ན། རང་དང་མགར་མི་འགྱུར་
སྤྲུལ་སྐུ་བཅས་རྒྱ་མིས་སྐྱེལ་འདྲེན་གྱི་རླངས་འཁོར་ཞིག་གླས་ནས་ནང་ཆེན་ལུང་པར་
བསླེབས་ཀྱང་། ངོ་ཤེས་པའི་མི་གཅིག་ཀྱང་འཕྲད་རྒྱུ་མེད་ཅིང་རྐང་ཐང་གིས་ཕྱིན་པས་
དཀུར་ལྟེ་གྲུ་ནས་ཁུ་བྱུག་གཉིས་ཀྱིས་སྐད་སྒྲོག་བཞིན་སྔ་ཕྱིར་འཕུར་ནས་གྲོ་ལམ་ཙམ་

བར་ལ་མཉམ་དུ་བྱུང་བས་ཉམས་མཚར་བ་ཞིག་བྱུང་། མདོ་ཁམས་གནས་ཆེན་ཉེར་
ལྔའི་གྲས་ན་བུན་རྫོང་གི་ཞོལ། ཀ་གོང་ལ་ཁར་བུ་མོ་གཞོན་ནུ་བོང་བུ་ཞོན་པ་ཞིག་དང་
འཕྲད་པས་བསྟན་སྲུང་དབང་མོས་བསུ་བའི་རྟེན་འབྲེལ་ཞེས་རྩེད་མཚར་རེ་བྱས། རང་
གི་དགེ་རྒན་རྟོགས་ལྡན་བསྟན་འཛིན་འགྱུར་མེད་དང་། ནང་ཆེན་རྒྱལ་པོའི་སྐུ་མཆེད་གེ་
ཆགས་སྤྲུལ་སྐུ་ཆོས་གྲགས་བཅས་མཇལ་བས་གཉིས་ཀས་གཤིན་གསོན་ངོ་འཕྲད་ལྟ་
བུའི་དགྱེས་ཚོར་དཔེ་མེད་མཛད། ཕྱོགས་དེར་རྒྱ་མིས་དམ་དྲག་ཆེ་བས་གསང་སྟབས་
ཀྱིས་རིམ་བརྒྱུད་རང་གི་ལྟེ་བ་བཅད་པའི་ཁྱིམ་ཤུལ་དེར་བསླེབས་ནས་གཅུང་དང་།
སྲིང་མོ་གཙོས་ཁྱིམ་མི་རྣམས་ལ་ཕྲད་ཀྱང་། ངོ་ཤེས་པ་ནི་རེ་གཉིས་ཙམ་ལས་མི་འདུག་
ཅིང་ཀུན་ཀྱང་དགའ་སྐྱོ་འདྲེས་པའི་རྣམ་པ་མངཔོ་བྱེད་ཀྱིན་འདུག །ཉིན་ཤས་རྗེས་རང་
གི་སྤུན་རྒྱང་སྤྲུལ་མདོ་སྔགས་བོད་ལྗོངས་ཆབ་མདོའི་བཙོན་གྲལ་དུ་ཡོད་པ་ཁྲིམས་ཐག་
ལོངས་ནས་ཁྱིམ་དུ་བཏང་བའང་། རང་དང་དངོས་འཕྲད་ཆེད་བྱོན་པ་འབྱོར་བ་དང་།
རང་གི་མ་སྤུན་རྫོགས་ལྕམ་དགོན་གྱི་བསོད་དབང་སྤྲུལ་སྐུའང་བྱོན་འབྱོར། ཞག་ཉེར་
གཅིག་ཙམ་གྱི་རིང་སྔར་གྱི་གྲྭ་རྒན་ཤུལ་ལུས་རྣམས་དང་། ཡུལ་མི་རྒས་པ་དག་གིས་
མཚན་མོ་གསང་སྟབས་སུ་ངོས་འཕྲད་བྱེད་པ་མང་ཙམ་བྱུང༌། དེ་ནས་སླར་གཅུང་དང་
བསྡེབས་ནས་ཟི་ལིང་དུ་སོང་། མཁན་མུན་སེལ་ཀྲི་གུང་( 职工)དུ་བཞུགས་པ་
མཇལ་ཞིང་གཅུང་འཆི་མེད་དཔལ་ལྡན་གྱིས་རྫོགས་ཆེན་སྙན་བརྒྱུད་ཀྱི་ཁྲིད་ཞུས་ཤིང་།
ཕྲན་གྱིས་སྔར་ཉམས་ལེན་གྱི་གནས་སྣང་ཞུས་པས། ཉམས་ལེན་གནད་དུ་ཁེལ་འདུག་
ཅེས་ཐུགས་དགྱེས་པའི་གསུང་ལན་དང་ཞལ་གདམས་བསྩལ། ངེད་སྤུན་གཉིས་ཀ་སྐུ་
འབུམ་དགོན་མཇལ་དུ་ཕྱིན་པས་དད་སྤྲོ་དང་སྐྱོ་བ་ལྷག་ཏུ་འཕེལ། སྤུན་ཟླ་སླར་ལོག་

ཅིང་རང་གིས་ངལ་རྩོལ་སོགས་སྔ་རྒྱུན་ལྟར་བསྒྲུབས། རང་ལོ་ཞེ་བདུན་པར། ཀྲུང་
དབྱང་གི་ཙུང་ལིས་(总理)ཀྲོའུ་ཨེན་ལེ་(周恩来)དང་། མོའུ་ཙེ་ཏུང་། (毛泽东)
གྲོའུ་ཏེ་( 朱德 )བཅས་རིམ་བཞིན་ལྔ་པའི་ལམ་དུ་ཐེགས། སྟོན་དུས་རང་
གཞིས་སྐོར་གྱི་གནང་བ་ཞུས་ཏེ་ཐོབ་བསྟུན་གཞིས་སྐོར་ལ་ཕྱིན། ལམ་བར་ནས་རང་གི་
མཆེད་གྲོགས་སྒྲུབ་བླ་བསམ་གཏན་དང་མཇལ་བས་དགྱེས་པའི་རྩེར་སོན། སྟོན་པའི་
སྐུ་ལི་རྙིང་རྒྱུན་པར་དྲི་བཟང་འབྱུང་བ་ཁྱད་མཚར་ཞིག་དང་གསེར་དངུལ་བཀྲ་མའི་
མཎྜལ་ལེགས་པོ་ཞིག་རང་ལ་བྱིན། ཁྱིམ་གཞིས་སུ་བསླེབས་རྗེས་ས་གནས་དེ་གའི་
མགོ་ཁྲིད་ལ་གནང་བ་ཞུས་ཏེ་བོད་ལྗོངས་ས་ཁུལ་རྡོ་ཤུལ་དུ་རང་གི་སྤུན་བླ་མ་མདོ་
སྔགས་དང་། སྲིང་མོ་རྒན་པ་སྐལ་བཟང་སོགས་ལ་འཕྲད་དུ་ཕྱིན་པས་ཁོང་རྣམས་བདེ་
བར་བཞུགས་པ་དང་འཕྲད་ཅིང་། ཁོང་གི་ཐུགས་བཞེད་ལྟར་རིག་འཛིན་འཇིགས་མེད་
གླིང་པའི་སྐུ་ཞིག་རང་གིས་ལག་བསྐྲུན་བྱས། ས་ཕྱོགས་དེ་གའི་བླ་གྲྭ་སོགས་མང་ཙམ་
ལ་གསང་སྟབས་སུ་འཕྲད་པས་ཆོས་འབྲེལ་སྣ་ཚོགས་རེའང་བྱས་ནས་སླར་ལོག །མི་
རིང་བར་རང་གི་གཅུང་དང་། ཚ་བོ་ལོ་བཅོ་ལྔ་ལོན་པ་པདྨ་ཕྲིན་ལས་བཅས་ཟི་ལིང་དུ་
སོང་བའི་ལམ་ཞོར་དུ་གྲོང་ཆེན་རུ་ཁག་ནས་ཇ་ཞུས་དང་། སྔ་མ་རང་དགོན་གྱི་འཚོགས་
དུང་དེ་སྦས་ནས་ཡོད་འདུག་པ་རང་ལ་སྤྲད་བྱུང་བས་དགོན་པ་སླར་གསོ་འབྱུང་བའི་རྟེན་
འབྲེལ་ལེགས་སྙམ་བྱུང་། སྔ་རྒྱུན་ལྟར་ལས་ཀར་ཞུགས་ནས་ཡོད་སྐབས་ཟི་ལིང་གྲོང་
ཁྱེར་གྱི་རྩོམ་སྒྱུར་ཁང་དུ་དགེ་རྒན་བྱེད་དགོས་པའི་བཀོད་སྒྲིག་བྱུང་བས་དེར་ཕྱིན་ནས་
རྩོམ་སྒྱུར་བྱེད་མི་མང་ཙམ་ལ། སུམ་རྟགས། དག་ཡིག །སྙན་ངག་བཅས་སློབ་ཁྲིད་
བྱས་ཤིང་། དེ་དག་གི་སྐབས་སུ་མཁོ་གལ་བྱུང་བསྟུན་ཆོས་ཀྱི་རྣམ་གྲངས། སྙན་ངག་

དཔེ་བརྗོད། དག་ཡིག་རྒྱས་བསྡུས་རྣམས་སོགས་རྩོམ་འབྲི་བྱས། མཚོ་སྔོན་མི་རིགས་
སློབ་གྲྭ་ཆེན་མོའི་དགེ་རྒན་ཁ་ཤས་བཅས་ལ། སྤྱོད་འཇུག་དང་། ཡོན་ཏན་མཛོད།
ཀུན་བཟང་བླ་མའི་ཞལ་ལུང་བཅས་ཟུར་ཁྲིད་བྱས། རང་ལོ་ཞེ་བརྒྱད་པར། སྔར་བླ་
དཔོན་བཙོན་དུ་བཅུག་པ་ཁྲིམས་ཐག་ལོངས་དང་མ་ལོངས་དྲུག་ཅུ་ནང་ལ་ཉེས་པ་མེད་
པར་བཙོན་འཇུག་ནོར་སོང་བས། ཉེས་མེད་དུ་དཀར་འདོན་བྱེད་པ་ཡིན་ཞེས་པའི་
ཚོགས་ཆེན་ཐོག་ནས་བཏང་བའི་གྲལ་དུ་རང་ཡང་དཀར་འདོན་བྱུང་། སློབ་ཁྲིད་རྣམས་
སྔར་ལྟར་བསྐྱངས། རྗེ་བཙུན་མི་ལའི་རྣམ་མགུར་གཙོས་བླ་མའི་རྣམ་ཐར་རིགས་དང་།
ཆོས་འབྱུང་ལོ་རྒྱུས་རིགས་རྣམས་སྤར་བསྐྲུན་བྱེད་པའི་སྐུལ་མ་དང་། ཤེས་བྱ་མཛོད་
དང་། མདོ་རྒྱུད་མཛོད་བཅས་སྤར་བསྐྲུན་བྱེད་པའི་མ་ཕྱི་རྩོལ་སྒྲུབ་ཀྱིས་སྤྲད་ཅིང་།
ལན་ཀྲུའུ་དང་། ཀྲུང་དབྱང་མི་རིགས་རིག་གནས་སྤར་བསྐྲུན་ཁང་སོགས་ལ་སྐུལ་མ་
བྱས་ནས་རིམ་པས་སྤར་བསྐྲུན་འགྲེམ་སྤེལ་བྱུང་། རང་ལོ་ཞེ་དགུ་པར། པཎ་ཆེན་སྐུ་
ཕྲེང་བཅུ་པ་རིན་པོ་ཆེ་ཟི་ལིང་དུ་ཕེབས་ནས་མགྲོན་ཁང་དུ་བཞུགས་པ་དང་མཇལ་ཞིང་
ནང་ཆེན་རྒྱལ་པོའི་སྔ་མའི་ལོ་རྒྱུས་སྐོར་དང་། དཀར་རྙིང་གི་ཆོས་ལུགས་སྐོར་སོགས་
ཞལ་འཕྲོས་བཀའ་འདྲི་དང་ཞལ་འཕྲོས་སྨར་བར་གནང་ཞིང་། སྲུང་བྱིན་ལེ་ཚན་དང་སྐུ་
སྤར་དང་། གོས་སེར་ཡུག་བཅས་བསྩལ། སྐུ་འབུམ་དུ་ཕེབས་ཤིང་གྲུབ་རྒྱལ་ལུགས་
ཀྱི་ཚེ་དབང་གནང་བ་ཞུས། རེབ་གོང་ནས་གཏེར་རྒན་སྤྲུལ་སྐུས་ཆེད་སྐུལ་ལྟར་ཕྱིན།
ཁོང་གི་ཐུགས་བཞེད་ལྟར་སྒྲོལ་མ་དང་འཇམ་དབྱངས་ཀྱི་རྗེས་གནང་ལུང་བཅས་ཕུལ།
དགོན་ལ་ཁར་གྲུབ་དབང་ནམ་མཁའི་མཆོག་སྤྲུལ་གྱིས་འོང་དགོས་གསུང་བཞིན་ཕྱིན་
ནས་ཁྲུས་དང་རབ་གནས་སོགས་ཐུགས་བཞེད་ལྟར་བསྒྲུབས། རང་ལོ་ལྔ་བཅུ་པར།

ལས་གནས་དེར་སྔ་རྒྱུན་ལྟར་གནས་ཤིང་ཕ་ཡུལ་དཔྱིད་དུས་སུ་གནང་བ་ཞུས་ནས་ཕྱིན།
སྔར་གྱི་དགོན་པའི་ཤུལ་དེར་ལྟ་རུ་ཕྱིན་པས། གཙུག་ལག་ཁང་བཞི་དང། གྲྭ་ཤག །
སྒྲུབ་སྡེ་བཅས་ཁང་པའི་ཤུལ་རྗེས་ཤེས་པ་ཙམ་ལས་མེད་པ་དང་།ཆུ་མིག་གོང་འོག་
ཀྱང་རྩ་བ་ནས་མེད་པར་གྱུར་འདུག་ཅིང་། ཆུ་མིག་འོག་མའི་ཤུལ་ནས་རྡོ་གཅིག་
བསལ་བས་འཕྲལ་དེར་ཆུ་མིག་མེར་མེར་དུ་རྡོལ་བས་དེར་ཡོད་རྣམས་ཡ་མཚན་དུ་གྱུར་
ཅིང་། སླད་ནས་དགོན་གནས་སླར་གསོ་འབྱུང་ངེས་པའི་ལ་ཉེ་ཡིན་སྙམ་བྱུང་། དེ་ནས་
བཟུང་ཆུ་རྒྱུན་ཇེ་འཕེལ་དུ་སོང་ནས་ད་ལྟའི་བར་དུ་རྒྱུན་མ་ཆད་པར་ཡོད་པ་འདིའོ། །ནང་
ཆེན་རྒྱལ་པོའི་ཕོ་བྲང་གོང་འོག་ཁག་རྣམས་རྩ་གཏོར་བྱས་ཤུལ་དུ་འབྲུ་འདེབས་སའི་
ཞིང་ས་བྱས་འདུག །དེ་ནས་ཁྱིམ་གཞིས་སུ་བསླེབས་ཤིང་ཁྱིམ་མི་དང་ཉེ་འབྲེལ་ཡུལ་
མི་རྣམས་ལ་འཕྲད་ཅིང་། རྡོ་ཤུལ་དུ་གཅུང་རྒྱང་སྤྲུལ་གྱིས་འབོད་མི་བཏང་བཞིན་ཕྱིན།
སྔར་རང་དགོན་གྱི་ནང་རྟེན་དུ་བཞུགས་པའི་ཡོངས་འཛིན་ཡེ་ཤེས་གྲུབ་པའི་སྐ་ཆོས་
ལག་ཏུ་ཐོབ། གྲྭ་རྒན་འགའ་རེའི་འདོད་མོས་ལྟར། གསེང་ལམ་བླ་སྒྲུབ་དང་། རཀྵ་
ཐོད་ཕྲེང་གི་དབང་སོགས་གསང་སྟབས་ཀྱིས་བཏོན། སླར་ཟི་ལིང་དུ་ཕྱིན་ནས་སྔ་
མཁོས་ལྟར། རང་ལོ་ང་གཅིག་པར། རང་དང་གཅུང་། ཚ་བོ་པད་ཕྲིན་མ་བུ། གྲྭ་རྒན་
གཉིས་བཅས་ལྷ་གདན་དུ་ཕྱིན། ས་ཟླའི་ཚེས་བཅོ་ལྔ་དང་ཁེལ་ཞིང་སྔར་རྒྱ་མིས་
གཙུག་ལག་ཁང་མཇལ་མི་ཆོག་པའི་བཀག་རྒྱ་བཀྲོལ་ནས་ཐོག་མར་སྒོ་ཕྱེས་པ་དང་
འགྲིག །ཇོ་བོ་རིན་པོ་ཆེ་ཐོག་མར་མཇལ་སྐབས་ཤངས་ཀྱི་སྒོ་ནས་འོད་ཟེར་དམར་པོ་
འཕྲོ་བཞིན་པ་དེ་ངེད་སྤུན་གཉིས་ཀས་མཇལ། ཇོ་བོ་རིན་པོ་ཆེ་དང་རང་བྱུང་ལྔ་ལྡན་
ཙམ་མཇལ་ཞིང་། ལྷ་ཁང་ཕལ་ཆེར་མཇལ་ཁ་མི་འདུག །ཇོ་བོ་མི་བསྐྱོད་རྡོ་རྗེ་དང་།

ཤེལ་བྲག་གུ་རུ་ང་འདྲ། ཁྲ་འབྲུག་སྒྲོལ་མ་གསུང་བྱོན། ལྷ་རི་སྨན་པའི་རྒྱལ་པོ་སོགས་
རྟེན་རྩ་ཆེན་མང་ཙམ་ཁང་སྦུག་ཅིག་ཏུ་བཙུད་འདུག་པ་རྣམས་དཀོར་གཉེར་ཆོས་ཉིད་
དང་། བདེ་ཆེན་ཡབ་ཡུམ་བརྒྱུད་ནས་ཤིན་ཏུ་གསང་སྟབས་ཀྱིས་མཇལ་ཞིང་མཆོད་མེ་
བརྒྱ་རྩ་དང་ན་བཟའ་རེ་ཕུལ། གསོལ་འདེབས་ལེའུ་བདུན་མ་དང་། བོད་ཡུལ་བདེ་
བའི་སྨོན་ལམ་སོགས་ནན་ཏན་བྱས། སྨིན་གླིང་གཅུང་པོ་རིན་པོ་ཆེ་གླིང་གསེབ་ཏུ་
བཞུགས་འདུག་པ་མཇལ་ཞིང་དགྱེས་བརྩེའི་སྒོ་ནས་ཆོས་འབྲེལ་དང་གནང་སྐྱེས་
སོགས་བཀའ་དྲིན་ཐོབ། འབྲས་སྤུངས་དགོན་དུ་རྒན་ལམ་རིམ་བཞུགས་པ་དང་མཇལ།
གསུང་འཕྲོས་དང་ཆོས་འབྲེལ་དུ་རྟེན་འབྲེལ་བསྟོད་པའི་ལུང་དང་། སྟོན་པའི་སྐུ་རྙིང་པ་
དང་། ལམ་རིམ་པོ་སྟི། རྟེན་དམ་རྫས་ཀྱི་རིགས་མང་ཙམ་བཅས་བསྩལ། འབྲུག་ཆེན་
སྤྲུལ་སྐུ་འབྲི་གུང་སྐྱབས་མགོན་དུ་གསོལ་བ་མཇལ། ཆོས་འབྲེལ་དང་སྲུང་བྱིན། འབྲི་
གུང་བཀའ་བརྒྱད་ཀྱི་སྒྲུབ་རྟེན་གྲས་ཀྱི་དྲིལ་བུ་གནང་ཞིང་། མ་འོངས་པར་བཀའ་བརྒྱད་
སྒྲུབ་ཆེན་འཛུགས་རྒྱུའི་རྟེན་འབྲེལ་ཡིན་གསུངས། ར་སྒྲེང་སྤྲུལ་སྐུ་རིན་པོ་ཆེ་དང་། རྡོ་
བྲག་རིན་པོ་ཆེ། ཅོག་གྲྭ་རིན་པོ་ཆེ། སྟག་ཚང་རས་སྤྲུལ་ལ་དྭགས་སྐྱབས་མགོན་
རྣམས་གསང་སྟབས་ཀྱི་སྒོ་ནས་རིམ་པས་མཇལ་ཞིང་། ཅོག་གྲྭ་རིན་པོ་ཆེས་དགྱེས་
བརྩེའི་བཀའ་དྲིན་བསྐྱངས། བླ་སྨན་མཁྱེན་རབ་ནོར་བུའི་སྲས་བསོད་ནམས་རིན་ཆེན་
མཇལ་ཞིང་ཞི་ཁྲོ་ཉིན་ཆོག་སྒྲུབ་དགོས་གསུང་བཞིན་ངེད་སྤུན་གཉིས་ཀྱིས་བསྒྲུབས།
རང་ལ་ལི་སྐུ་རྙིང་པ་སྤོས་ལེགས་ཁ་ཤས་སོགས་དང་། གཅུང་ལ་ཁོང་གི་སྨན་རྐྱལ་རྙིང་
པ་ཕྱི་ནང་ཁ་ཚང་གནང་ནས། སྨན་གྱི་འགྲོ་དོན་མཛད་ན་ཕན་ཐོགས་ཆེན་པོ་འབྱུང་ངེས་
ཞེས་ཡང་ཡང་གསུངས། དེ་ནས་དབུས་རི་བར་བསྐོར་དུ་སོང་ནས། ཟངས་རི་མཁར་

དམར་གྱི་ཤུལ་མ་གཅིག་གི་སྒྲུབ་ཕུག་མཇལ། རྩེ་ཐང་གོང་པོ་རི་བསྐོར། རྣམ་རྒྱལ་ལྷ་
ཁང་། བན་ཙང་། ཀུན་བཟང་རྩེ། ཁྲ་འབྲུག །ས་པཎ་བཞུགས་ཁྲི། ཡུམ་བུ་བླ་མཁར་
རྣམས་ཀྱི་ཤུལ་དང་། རྟག་སྤྱན་འབུམ་པའི་མཆོད་རྟེན་རྙིང་གྲལ། རས་ཆུང་ཕུག །བཻ་
རོའི་ཕུག །སོལ་ནག་ཐང་བོ་ཆེ། ཚེ་ཆུ་འབུམ་པ་རྣམས་མཇལ་དུ་ཕྱིན་པས་སོ་སོའི་
ཤུལ་ཙམ་ལས་རྟེན་དང་ལྷ་ཁང་སོགས་གཅིག་ཀྱང་མི་འདུག་ཀྱང་སོ་སོར་ཕྱག་བསྐོར་
དང་། གསོལ་སྨོན་ནན་ཏན་བྱས། བཻ་རོའི་ཕུག་གར་ཡོད་མ་ཤེས་ཤིང་ཡུལ་མི་འགར་
དྲིས་ཀྱང་མི་ཤེས་པར་འདུག་ལ། ཐང་སྟོད་ཞིང་དཀྱིལ་དུ་ར་འཚོ་བའི་རྫི་བོ་རྒས་པ་སྨ་
ར་དཀར་པོ་ཅན་རས་གོས་རྙིང་པ་ཡང་ཕྱམ་བྱས་ཤིང་། སྨྱུག་ཞྭ་ལེབ་མོ་གྱོན་ནས་
འཁར་བ་ལ་བརྟེན་པ་ཞིག་གིས། བཻ་རོ་ཙ་ན་འཁྲུངས་ཡུལ་རེག་པ་རྩ་ཞེས་པ་མ་ཀའི་
གྲོང་ཤུལ་འདི་ཡིན་སོགས་བཻ་རོའི་སྐོར་དང་། ཡར་ཀླུང་གི་གནས་རྣམས་རེ་རེ་བཞིན་ས་
ཆ་འདི་དང་འདིའོ་ཞེས་ལག་རྟེན་དབྱུག་པས་ཕྱོགས་སྟོན་བྱེད་བཞིན་ཞིབ་པར་བཤད་
བྱུང་ཞིང་། ངེད་རྣམས་ཡར་ཙམ་ལ་ཕྱིན་ནས་སླར་བལྟས་པས་ས་ཕྱོགས་དེ་སྐོར་ལ་མི་
གཅིག་ཀྱང་མི་སྣང་བས། དེ་མི་དངོས་མིན་ལས་ཆེ་ཞེས་གླེང་དགོས་པ་ཞིག་བྱུང་། ཚེ་
ཆུ་འབུམ་པར་བསླེབས་སྐབས། ཚད་པ་ཤིན་ཏུ་ཆེ་བས་མལ་བསོས་ནས་ཡོད་ཙ། ཚ་བོ་
པདྨ་ཕྲིན་ལས་ཀྱིས་མཆོད་རྟེན་ཞིག་ཤུལ་ནས་འདི་ན་ཆུ་འདུག་གོ་ཞེས་འབོད་པ་བྱུང་
བར་སོང་བའི་ས་གསེབ་ནས་ས་ཕག་ཅིག་གི་སྣེ་མཐོང་བའི་འགྲམ་ནས་ཆུ་ཕྲའུ་ཞིག་
གསར་དུ་བྱུང་བར་བྱིན་རླབས་ཀྱི་ཁྱད་པར་ངོ་མཚར་ཆེ་སྙམ་པ་བྱུང་། ཟླ་བ་དྲུག་པའི་
ཚེས་དགུའི་ཉིན་ཤེལ་བྲག་གི་ཉེ་འདབས་པད་དཀར་གྲོང་དུ་བསླེབས། དེར་རྒྱལ་པོ་
ཞེས་པའི་བན་རྒན་ཞིག་འདུག་པས་ལམ་ཁྲིད་བྱས་ཏེ་ཚེས་པ་བཅུའི་ཉིན། གུ་རུའི་སྒྲུབ་

ཕུག་ཏུ་བསླེབས། ཁང་པ་དང་རྟེན་སོགས་གཅིག་ཀྱང་མི་འདུག་ཀྱང་། ངེད་ཅག་གིས་
དཀོན་མཆོག་སྤྱི་འདུས་ཀྱི་ཚོགས་བརྒྱ་སོགས་གསོལ་སྨོན་ལ་འབད་བཞིན་ཡོད་སྐབས་
བཙན་ཐང་ལྷ་རི་སྒོ་བཞི་དང་ཤེལ་བྲག་དབུ་རྩེའི་བར་དུ་འཇའ་ཚོན་གྱིས་སྦྲེལ་ཞིང་།
ནུབ་མོའང་དེའི་ཐད་འོད་དཀར་པོས་སྦྲེལ་བ་བྱུང་། དེའི་ཉིན་གནས་བསྐོར་བ་ཁ་ཤས་
ཀྱང་དེར་འབྱོར་ནས་ས་ཁྱོན་ཆུང་ངུ་ལས་མེད་ཀྱང་། ནུབ་མོ་མི་བཅུ་གཉིས་ཀྱི་མལ་ས་
བདེ་ཡངས་སུ་ཤོང་ནས། ཕྱིའི་ཉིན་ཀུན་གྱིས་མཚར་དུ་གླེང་བ་བྱུང་། གཉགས་ལོའི་
སྒྲུབ་ཕུག་དང་། གནས་ཀྱི་དབུ་རྩེའི་རྒྱབ་ལོགས་པདྨ་ཤེས་ཕུག་ཅེས་ཨོ་རྒྱན་གླིང་པས་
བཀའ་ཐང་གཏེར་ལས་བཞེས་ཤུལ་བྲག་རི་ཁྱབ་འཇུག་གི་དབྱིབས་ཅན་མཇལ། ལམ་
ཁྲིད་ཀྱི་བན་རྒན་དེ་སྔོན་ཆད་སྒྲུབ་ཕུག་གི་དཀོར་གཉེར་ཡིན་འདུག་པས། གུ་རུའི་
བཞེས་ཐོད་དང་། ཆིབས་གཡག་གི་རྭ་སྙིང་བཅས་མཇལ་ཁ་དང་། གུ་རུའི་གནབ་ཆོས་
ཉི་ཟེར་མའི་དུམ་བུ་དང་། རྡོར་སྨིན་གྱི་ཆོས་སྨན་སོགས་ཐོབ། ཤེལ་བྲག་གི་དུར་ཁྲོད་
ནང་དུ་ལུས་སྦྱིན་རེ་བཏོན། ཤེལ་བྲག་གི་གཤམ་སྲི་གཅོད་འབུམ་པའི་ཤུལ་དུ་བསླེབས་
སྐབས། ཨ་ཇོ་རྒས་པ་ཞིག་གིས་ཆང་དེམ་གང་ངེད་རྣམས་ལ་དྲངས་ཤིང་། ཁ་ཐགས་
དང་། མཁའ་འགྲོ་མཚོ་རྒྱལ་གྱི་སྐུ་ལི་མ་ཆུང་ངུ། གཡུ་སྤུས་ལེགས་ཤིག་བཅས་རང་
ལ་བྱིན་བྱུང་བས་རྟེན་འབྲེལ་བཟང་པོར་གོ །བཙན་ཐང་གཡུ་ཡི་ལྷ་ཁང་དང་། བྱ་ས་ལྷ་
ཁང་ཤུལ་ཙམ་ལས་མི་འདུག །ཕག་གྲུའི་གདན་ས་མཐིལ་དང་། བསམ་ཡས་སོགས་
གཙང་པོའི་ཕར་ངོས་སུ་ཡོད་པ་རྣམས་རྒྱང་མཇལ་གསོལ་སྨོན་ཙམ་ལས་གྲུ་མེད་པས་
བསླེབ་མ་ཐུབ། དཔལ་ཆེན་ཆུ་བོ་རི་བསྐོར་ཞིང་། སྙེ་ཐང་སྒྲོལ་མ་ལྷ་ཁང་གི་སྐུ་དང་
མཆོད་རྟེན་རྣམས་མཇལ། དེ་ནས་ལྷ་སར་བསླེབས་ཤིང་། འབྲས་སྤུངས་དགོན་དང་།

སེ་ར་དགོན་གྱི་གཙུག་ལག་ཁང་དང་ལྷ་ཁང་རྣམས་ལ་དཀོར་གཉེར་གྲྭ་པ་ཁ་ཤས་རེ་
འདུག་ཅིང་ཕྱག་མཆོད་མཇལ་བསྐོར་རེ་བྱས། བལ་ཡུལ་ནས་མཆོག་སྲས་ཨོ་རྒྱན་
སྟོབས་རྒྱལ་དང་། སྡོམ་པ་སྲས་མོ་ཚེ་ཆོས་བཅས་གཞིས་སྐོར་དུ་བྱོན་པ་དང་འཕྲད་ཅིང་
གཞི་བྱེས་ཀྱི་གནས་ཚུལ་མོལ་འཕྲོས་བྱུང་བ་དང་། རྒྱ་གར་བཀྲ་ཤིས་ལྗོངས་ནས་
བམས་སྤྲུལ་ཡང་སྲིད་གཙོས་བླ་སྤྲུལ་རྣམས་ལ་འབྲུག་ལུགས་ཀྱི་དབང་ལུང་འབུལ་
དགོས་པའི་གསུང་ཕྲིན་ནན་ཏན་མཛད་བྱུང་། དེ་ནས་གཙང་དུ་འགྲོ་བའི་རླངས་འཁོར་
ཞིག་དང་འཕྲད་པས་སྟག་གྲུ་ཁ་བརྒྱུད་གཙང་དུ་སོང་། ཡངས་པ་ཅན་དང་། རྟ་ནག་
དགོན། གསེར་མདོག་ཅན་སོགས་རྨང་མེད་དུ་སོང་བའི་ཤུལ་ཙམ་རྒྱང་ནས་མཇལ། འོ་
ཡུག་དང་། ཤངས། ཕུང་པོ་རི་བོ་ཆེ་སོགས་གར་ཡོད་ཤེས་ཙམ་བྱུང་། བཀྲ་ཤིས་ལྷུན་
པོའི་གཙུག་ལག་ཁང་དང་། བྱམས་ཁང་ལྷ་ཁང་རྣམས་རགས་རིམ། ས་པཎ་གྱི་གཟིམ་
ཁང་བཅས་མཇལ་ཞིང་ཕྱག་མཆོད་བྱས། སྣར་ཐང་ཤུལ་མེད་དུ་སོང་བའི་འགྲམ་ནས་
བརྒྱུད་ས་སྐྱའི་མདའ་ནས་རྐང་ཐང་དུ་ཕྱིན། ལམ་ནས་རྒན་མོ་ཞིག་དང་བུད་མེད་གཞོན་
པ་ཞིག་འཕྲད་དེ། རང་གིས་རྒྱ་ཆས་ཁོ་ན་གྱོན་ཡོད་རུང་དྲུང་དུ་འོང་ནས་ཕྱག་དབང་
བྱིན་རླབས་དགོས་ཟེར་བ་ལྟར་བྱས། ངེད་ཅག་མི་དྲུག་པོས་དེ་ལ་མཐོང་ཚུལ་མི་འདྲ་བ་
རེ་བྱུང་འདུག་པས། ས་སྐྱའི་སྲུང་མ་འབའ་མོའི་སྤྲུལ་བསྒྱུར་དུ་སྣང་། སྤྲུལ་པའི་ལྷ་ཁང་
ཆེན་མོ་རྣམས་རྟེན་དང་བརྟེན་པར་བཅས་པ་མཇལ་ཞིང་། ས་སྐྱའི་གདུང་ཁག་གཉིས་
ཀྱི་གདུང་རྟེན་རྣམས་རགས་རིམ་ཙམ་བཞུགས་པ་མཇལ། ལྷ་ཁང་ཆེན་མོ་མཚན་སྐོར་
དུ་ཕྱིན་པས་མི་ཞིག་གིས་རང་གི་ཕྱི་ནས་འགྲེང་བཞིན་བསྐོར་བ་འགའ་ལ་ཕྱིན་རྗེས་རང་
གིས་མལ་གསོ་ཨན་ཙམ་བྱས་པ་བདག་གི་ཉེ་འགྲམ་དུ་འོང་ནས་གནམ་ལྕགས་ཀྱི་རྡོ་རྗེ་

རྩེ་ལྔ་པ་མཐོ་གང་བ་ཞིག་རང་ལ་སྤྲད་ནས་འདི་སྒེ་རུམ་མགོན་ཁང་ནང་གི་ཐུགས་རྟེན་
ཡིན་ཟེར། རིན་པ་གང་ཙམ་དགོས་སྨྲས་པས། རིན་པ་མི་དགོས་ཟེར་ནས་སོང་། ཕྱིའི་
ཉིན་པར་བླ་མ་བློ་དགའ་ཞེས་གསུང་ངག་རིན་པོ་ཆེའི་བརྒྱུད་འཛིན་དམ་པ་ཞིག་
བཞུགས་པ་མཇལ་དུ་ཕྱིན་པས་སྣེ་ལེན་མཛད་ཅིང་དམ་རྫས་རྩ་ཆེན་གྱི་རིགས་མང་ཙམ་
གནང་ཞིང་དགྱེས་པའི་གསུང་གླེང་གནང༌། རྡོ་རྗེ་ཁྱེར་ཉན་མིན་གང་ཡིན་སྙམ་ནས་
གནས་ཚུལ་ཞུས་ཤིང་གཟིགས་ཕུལ་བས། སྒེ་རུམ་མགོན་ཁང་སྔ་མ་ནས་རྒྱ་མིས་
གཏོར་ཚར་བ་རེད། འདི་ཆོས་སྐྱོང་གིས་ཁྱེད་ལ་ཕུལ་བ་ཡིན་པས་ཉར་ཚགས་ཡག་པོ་
མཛོད་གསུངས། གདུང་ཁག་སོ་སོའི་བླ་བྲང་རྣམས་ཤུལ་ཙམ་ལས་མི་འདུག །ཉིན་
དགོན་གྱི་ལྷ་ཁང་གཅིག་ཀྱང་མི་འདུག་ཀྱང་། ཀུན་སྙིང་གཟིམ་ཕུག་གི་སྦུག་ནས་ཕག་
གྲུའི་གྲུབ་ཆུ་བཙལ་ནས་རྙེད་ཅིང་། ལོ་མང་པོར་སྐམ་སོང་བ་གསར་དུ་བབ་པ་ཡིན་ཟེར།
ཆུ་དྭངས་བསིལ་ཨ་རུ་རའི་བྲོ་བ་ལྟ་བུ་ཡོད་པ་ཞིག་འདུག་པས་བྱིན་རླབས་ཞུས། སློབ་
གྲྭའི་དགེ་རྒན་བསྟན་པ་རབ་རྒྱས་ཀྱིས་སློབ་མ་རྣམས་ལ་ཆོས་འབྲེལ་རེ་དགོས་ཞེས་
པར། འཇམ་དཔལ་མཚན་བརྗོད་ཀྱི་ལུང་དང་གང་བློའི་ཚིག་འགྲེལ་རེ་བཏོན། དེ་ནས་
སླར་ལོག་སྟེ་ངོར་པའི་དགོན་དུ་ཕྱིན་པས་དགོན་པ་ཤུལ་མེད་དུ་སོང་བའི་ཤུལ་དུ་ལྷ་ཁང་
གསར་བཞེངས་གཅིག་གི་ནང་ངོར་ཆེན་བཞུགས་ཁྲིའི་ཤུལ་ཙམ་དང་། རྟེན་བྱིན་ཆེན་ཁ་
ཤས་བཞུགས་པ་མཇལ། ངོར་ཆེན་གདུང་འབུམ་ལས་བྱོན་པའི་ངོར་ཆེན་གྱི་གདུང་རུས་
བསྲེས་པའི་སཱཙྪ་རེ་ཐོབ། དེ་ནས་སླར་ལོག་པའི་ལམ་བར་དུ་ཞ་ལུར་ཕྱིན། རི་སྦུག་ཏུ་
རྟེན་ཁ་ཤས་ཙམ་བཞུགས་པ་མཇལ། རྒྱང་རྩེར་ཕྱིན། ཇོ་ཁང་དང་། བུ་སྟོན་ཕྱག་
མཆན་ཅན་གྱི་བཀའ་འགྱུར། དཔལ་འཁོར་མཆོད་རྟེན་ཞིབ་མཇལ་བཅས་ཐོབ། དེ་

ནས་ཡར་འབྲོག་གཡུ་མཚོའི་འགྲམ་དང་གམ་པ་ལ་བརྒྱུད་ནས་ལྷ་གདན་དུ་འབྱོར།
ཚལ་གུང་ཐང་གི་ཤུལ་དུ་བླ་མ་ཞང་གིས་བཞེངས་པའི་དགོན་པོ་ཕྱག་བཞིའི་སྐུ་བྱིན་ཆེན་
བཞུགས་པ་མཇལ། གཞོང་པ་ལྷ་ཆུར་གུ་རུའི་ལྷ་ཁང་ཆུང་ངུ་གསར་བཞེངས་མཇལ།
བྲག་ཡེར་པའི་ལྷ་ཁང་རྣམས་རྗེས་ཤུལ་ཙམ་ལས་མི་འདུག་ཀྱང་སྒྲུབ་ཕུག་རྣམས་དང་།
ཇོ་བོ་རྗེའི་ཆོས་ཁྲི་མཇལ། དེ་ནས་ལྷ་གདན་དུ་བསླེབས་ཤིང་། ཇོ་བོ་རིན་པོ་ཆེ་དང་།
གསར་བཞེངས་ཀྱི་རང་བྱུང་ལྔ་ལྡན། པོ་ཊ་ལའི་ལོ་ཀི་ཤྭ་ར་བཅས་ལ་གསེར་གསོལ་
དང་ཅི་འབྱོར་གྱི་མཆོད་པ་ཕུལ་ཞིང་གསོལ་སྨོན་ནན་ཏན་བྱས་ཏེ་རང་ཡུལ་དུ་ལོག་ནས་
ཟི་ལིང་དུ་བསླེབས། རང་ལོ་ང་གཉིས་པར། མཚོ་སྔོན་མི་རིགས་སློབ་གྲྭ་དང་། ལན་
ཀྲུའུ་མི་རིགས་སློབ་གྲྭའི་དགེ་རྒན་བྱེད་དུ་འགྲོ་དགོས་པའི་བསྐུལ་བརྡ་སྔ་ཕྱིར་བྱུང་
ནའང་། གནང་བ་ཡང་ཡང་ཞུས་པས་ཐོབ་ཅིང་། སྐྱེ་རྒུ་ཁུལ་ཆབ་སྲིད་གྲོས་མོལ་གྱི
ལས་ཁུངས་སུ་སྡོད་རྒྱུའི་བཀོད་སྒྲིག་བྱུང་བ་ལྟར་སྐྱེར་མདོར་ཕྱིན་ནས་ཆབ་གྲོས་ཀྱི་བྱ་
བར་ཞུགས། ཆོས་ལུགས་ལ་དད་པ་བྱེད་ཆོག་པའི་སྲིད་ཇུས་ཁྱབ་བསྒྲགས་བྱུང་ཞིང་།
དཔལ་ཁའི་བླ་ཆེན་དགོན་ནས་གདན་ཞུས་ལྟར་ཕྱིན་ནས་ཐུགས་སྒྲུབ་བར་ཆད་ཀུན་
སེལ་གྱི་བདུད་རྩི་སྨན་གྱི་སྒྲུབ་ཆེན་ཚུགས། ནང་ཆེན་ས་ཁུལ་དུ་དགོན་གཞི་སླར་གསོ་
ཆོག་པའི་གནང་བ་བྱུང་ཞིང་། རང་དགོན་དུ་ཚོགས་གུར་ཆེན་མོ་བཟོས་ནས་ཆ་རྐྱེན་གང་
འཛོམ་སྒོས་མུ་མཐུད་ཀྱིས་བཞེངས་ཤིང་། ལོ་ཉེར་བཞིའི་རིང་ཆད་པའི་དབྱར་མཆོད་
ཚེས་བཅུ་ཆེན་མོ་བསྐྱར་དུ་དབུ་ཚུགས་ཤིང་། དཔལ་མེ། དགོན་ཞབས། ཙོང་མདའ།
ཀིས་དགོན། གོ་ཆེ་སོགས་བླ་མ་རྣམས་ཕེབས་ནས་དགྱེས་བརྩེའི་སྒོས་རོགས་རམ་
གང་ཟབ་གནང་། འདི་ནས་བཟུང་ཚེས་བཅུའི་མཆོད་རྫས་འཆམ་ཆས་སོགས་མུ་མཐུད་

ཀྱིས་བཞེངས་ཤིང་ཚེས་བཅུའི་སྒྲུབ་མཆོད་ཆད་མེད་དུ་ཚུགས། རང་ལོ་ང་གསུམ་པར།
འབྲུག་མདོ་སྔགས་བཤད་སྒྲུབ་ཆོས་འཁོར་གླིང་གི་གཙུག་ལག་ཁང་གི་རྨང་གཞི་བཏིང་
ཞིང་། སྔར་བཙོན་ཁང་དུ་ཡོད་སྐབས་བྲིས་པའི་དཔེ་རིས་ལྟར་གསར་བཞེངས་ཀྱི་མགོ་
ཚུགས། གཅུང་བླ་མ་རྒྱང་སྤྲུལ་གྱི་ཐུགས་བཞེད་ལྟར་རྡོ་ཤུལ་ས་ཆར་སོང་སྟེ། རྟ་ཆུང་
མདར་ཁམས་ཐུགས་སྐུ་གསུམ་བླ་མ་དགྱེས་ནོར་གྱི་སྒྲུབ་ཆེན་འཚོགས་པ་དང་། རྡོ་
ཤུལ་སྟོད་སྨད་ཀྱི་སྦྱིན་བདག་མང་པོར་འདོད་སྐོང་བགྱིས་པས་ཟང་ཟིང་གི་འདུ་ལོང་ཧ་
ཅང་ཆེ་བར་བྱུང་། གཅེན་པོ་བླ་མ་དམ་པ་བསོད་དབང་གིས་ཐུགས་བཞེད་ལྟར་གཟེ་
རྫོགས་ལྕམ་དགོན་དུ་སྨིན་གླིང་རྡོར་སེམས་དང་འབྲེལ་བའི་བདུད་རྩི་སྨན་སྒྲུབ་འཚོགས།
ཞོར་དུ་གྲྭ་རིགས་དང་སྦྱིན་བདག་རྣམས་ཀྱི་འདོད་སྐོང་ཅི་རིགས་སུ་བསྒྲུབས། རང་གི་
ཚ་བོ་པདྨ་ཕྲིན་ལས་སྡེ་དགེ་རྫོགས་ཆེན་ཤྲཱི་སིདྷའི་བཤད་གྲྭ་སླར་གསོ་མཛད་པའི་གྲལ་
དུ་ཞུགས། རྡོ་ཤུལ་དཔལ་ངེས་དགོན་གྱི་གཙུག་ལག་ཁང་གསར་བཞེངས་ཀྱི་ས་
འདུལ་དང། སྟག་ཁ་དགོན་དུ་ཐུགས་སྒྲུབ་ཡང་འདུས་ཀྱི་སྒྲུབ་ཆེན་བཙུགས། རང་ལོ་
ང་བཞི་པར། ལྷ་ཐོག་ཁམས་སྒར་དུ་རྒྱ་གར་ནས་ཁམས་པའི་གཟིམ་དཔོན་འབྲོང་པ་བླ་
མ་གཞིས་སྐོར་དུ་བྱོན་ནས་རང་ཡང་ཁམས་སྒར་དུ་འོང་དགོས་གསུང་བཞིན་ངེད་ཅག་
བླ་གྲྭ་ཁ་ཤས་ཕྱིན། སྔར་གྱི་དགོན་ཤུལ་དེར་བསང་དང་རི་ཁྲུས་དཀོན་སྤྱིའི་ཚོགས་དང་
ཚེ་དབང་སོགས་བསྒྲུབས། ཀུན་དགའ་བསྟན་འཛིན་གྱི་དམར་གདུང་ཁྱིམ་ཚང་ཞིག་
གིས་བསྲུང་ཉར་བྱས་འདུག་པ་དེར་སྔར་བཞིན་གདུང་ཆས་དང་གདུང་ཁྲུས་རབ་གནས་
མཆོད་འབུལ་སོགས་བསྒྲུབས་རྗེས་སླར་ལོག །སྐུ་རུ་བའི་མང་ཚོགས་དང་དགེ་བཤེས་
བློ་གྲོས་སེང་གེའི་དགོངས་བཞེད་ལྟར། སྐུ་རི་ཁྲོད་དུ་རཏ་གླིང་ཕུར་པའི་སྒྲུབ་ཆེན་

ཚུགས་ཤིང་སླད་ནས་ཇི་སྲིད་བར་སྒྲུབ་ཆེན་རྒྱུན་འཇག་བྱེད་རྒྱུར་ཁས་ལེན་བྱས། གཞན་
ཡང་སྐབས་དེའི་ཚུན་ནས་རིམ་བཞིན། དགོན་སྡེ། རི་ཁྲོད། དམངས་ཁྲོད་སྡེ་བ་ཁག་
སོགས་སོ་སོར། ཁམས་ཐུགས་ཀྱི་སྒྲུབ་ཆེན། བླ་མ་བསྟན་གཉིས་ཀྱི་སྒྲུབ་ཆེན།
ཐུགས་སྒྲུབ་ཡང་སྙིང་འདུས་པའི་སྒྲུབ་ཆེན། སྨིན་གླིང་རྡོར་སེམས་ཀྱི་སྒྲུབ་ཆེན། སྨིན་
གླིང་ཐུགས་ཆེན་བདེ་འདུས་ཀྱི་སྒྲུབ་ཆེན། མཆོག་གླིང་ཐུགས་སྒྲུབ་བར་ཆད་ཀུན་སེལ་
གྱི་སྒྲུབ་ཆེན། སྔགས་ཀྱི་གསོ་སྦྱོང་གི་སྒྲུབ་ཆེན། མཆོག་གཏེར་བསམ་པ་ལྷུན་གྲུབ་ཀྱི་
སྒྲུབ་ཆེན། ཆོས་རྒྱལ་རྡོ་རྗེའི་དྲག་པོ་མཐིང་ནག་གི་སྒྲུབ་ཆེན། འཆི་མེད་འཕགས་མ་
སྙིང་ཐིག་གི་སྒྲུབ་ཆེན། རཏ་གླིང་ཐུགས་རྗེ་གསང་འདུས་ཀྱི་སྒྲུབ་ཆེན། ཐུགས་སྒྲུབ་
བདེ་ཆེན་གསང་མཆོག་སོགས་སྒྲུབ་ཆེན་གྲངས་བརྒྱ་དང་དྲུག་ཅུ་རྩ་གྲངས་དང་། རཏ་
གླིང་ཐུགས་སྒྲུབ། སྨིན་གླིང་རྡོར་སེམས། སྔགས་གསོ། ཐུགས་སྒྲུབ་བདེ་ཆེན་གསང་
མཆོག །སྨིན་གླིང་བཀའ་བརྒྱད་བདེ་འདུས་བཅས་ཀྱི་སྒོ་ནས་བདུད་རྩི་སྨན་གྱི་སྒྲུབ་
ཆེན་ཐེངས་སུམ་ཅུ་རྩ་བརྒྱད་འཚོགས་ཤིང་། དེ་དག་ཕལ་ཆེ་བར་འགྲུབ་རྟགས་སུ་རློམ་
པའི་མཚན་ལྟས་བཟང་པོ་ཅི་རིགས་རེ་མ་བྱུང་བ་མེད་ལ། ཁྱད་པར་རྡོ་ཤུལ་རྐང་ནང་དུ་
ཐུགས་སྒྲུབ་ཡང་འདུས་སྒྲུབ་ཆེན་སྐབས་སྒྲུབ་རྟེན་གྲས་ཐུགས་རྟེན་མན་ཤེལ་ཟུར་དྲུག་
ལས་བདུད་རྩིའི་རྒྱུན་ཉིན་མང་བབ་པ་དང་། རྡོ་ཤུལ་གངས་མདར་འཚོ་མཛད་བླ་མ་
དམ་པ་ཀུན་དགའི་ཐུགས་བཞེད་ལྟར་ཐུགས་སྒྲུབ་ཡང་འདུས་ཀྱི་སྨན་སྒྲུབ་སྐབས་སྒྲུབ་
རྟེན་སྨན་གྱི་ཕོ་བྲང་ཐོད་པ་ཁ་སྦྱོར་གྱི་ནང་དུ་རིང་བསྲེལ་ཁ་དོག་སྣ་ཚོགས་མང་དུ་བབ་
པ་དང་། པདྨ་ཁྱུང་རྫོང་རི་ཁྲོད་དུ་ཐུགས་སྒྲུབ་བདེ་ཆེན་གསང་མཆོག་གི་སྨན་སྒྲུབ་
སྐབས། སྨན་གྱི་ཕོ་བྲང་དང་སྨན་ཟངས་ཀྱི་ཕྱི་ནང་སྨན་གྱི་བདུད་རྩིའི་རྒྱུན་ཉིན་མཚན་

མང་དུ་བབ་པ་དང་། རྒྱབ་རིའི་བྲག་གསེང་ནས་བདུད་རྩི་སྨན་གྱི་ཛབ་དབྱངས་ཀུན་
གྱིས་ཐོས་པར་ཡང་ཡང་གྲགས་པ་བྱུང་། ཀིས་དགོན་དུ་ཐུགས་སྒྲུབ་ཡང་འདུས་སྨན་
སྒྲུབ་སྐབས། ཚོགས་གྲལ་གྱི་དབུས་སུ་ཆང་གི་དྲི་རོ་ཅན་གྱི་བདུད་རྩིའི་ཐིགས་པ་རྒྱུན་
རིང་པོར་ལྷུང་བ་དང་། དཀྱིལ་འཁོར་གྱི་འགྲམ་དུ་ནས་འབྲུ་ལེགས་པོ་ཆར་ལྟར་ཧྲམ་
ཧྲམ་དུ་བབ་པ་ཐེངས་འགའ་བྱུང་། འདམ་དཀར་དགོན་དུ་སྨིན་གླིང་རྡོར་སེམས་ཀྱི་
སྒྲུབ་ཆེན་སྐབས་མྱང་གྲོལ་རིལ་བུ་མང་དུ་འཕེལ་ཞིང་། ཚོགས་ཁང་གི་ཕྱི་ཁྱམས་དང་ར་
སྐོར་སོགས་ན་རིལ་བུ་མང་པོས་ཁྱབ་པ་དང་། ཕྱིས་ཀྱང་བླ་གྲྭ་སོ་སོའི་རྟེན་དུ་འཆང་བ་
དག་ཀྱང་མང་དུ་འཕེལ་བ་བྱུང་། གཞན་ཡང་གཏོར་མ་བདུད་རྩིར་བབ་པ་དང་། སྒྲུབ་
རྟེན་གྱི་ཐོད་རྫས་མང་དུ་འཕེལ་ཞིང་ལུད་པ་སོགས་ཐེངས་མང་དུ་བྱུང་བས་མཚོན་རྒྱལ་
ཁམས་སྤྱི་དང་། ཡུལ་ལྗོངས་བྱེ་བྲག་སོ་སོར་དུས་ཀྱི་རྒུད་པའི་རྐྱེན་དབང་གིས་སྣོད་
བཅུད་ཉམས་རྒུད་ཅི་ཆེར་སོང་བ་ལ་སྨན་འདོད་ཀྱི་བསམ་པས། རྩ་གསུམ་རྒྱལ་བའི་
ཐུགས་རྒྱུད་བསྐུལ་ཞིང་བྱིན་རླབས་འབེབས་པའི་སྒྲུབ་ཆེད་མང་དུ་ཚུགས་ཤིང་། ཐུགས་
དམ་དུས་ལས་མི་ཡོལ་བར་བྱིན་གྱིས་རློབས་པའི་རྟགས་མཚན་ཀྱང་ཅི་རིགས་པར་ཐོབ་
པའི་རིམ་པ་དག །ཕྱོགས་མཚོན་ཙམ་དུ་སྔ་ཕྱིའི་གོ་རིམ་ལ་མ་ལྟོས་པར་བཀོད་པ་ཡིན་
ལ། རང་ལོ་ང་ལྔ་པར། གཙུག་ལག་ཁང་བཞེངས་སྐོར་སྔ་མུས་ལྟར་དང་། རིག་འཛིན་
ཚེ་དབང་ཆོས་འབྱོར་མཆོག་གིས་ཚེ་སྒྲུབ་རྟགས་ཐོན་དགོས་པའི་བརྟག་བབ་ལྟར།
གཏེར་ཆེན་མཆོག་གླིང་གི་གཏེར་གནས་ཚེ་ཞལ་བྲག་ཏུ་རང་དང་། གཅུང་འཆི་མེད་
དཔལ་ལྡན། ཚ་བོ་ཚེ་རིང་འགྱུར་མེད་བཅས་འཆི་མེད་འཕགས་མའི་སྙིང་ཐིག་གི་བསྙེན་
མཚམས་ལ་བསྡད་པའི་དང་པོའི་ཞག་འགར་འུར་སྒྲ་ཐུག་ཆོམ་དང་འཇིགས་ཟིལ་ཞུད་

པོ་རེ་བྱུང་བ་རིམ་བཞིན་ཞི་ནས་ཉམས་དགའ་དྭངས་སྤྲོ་བྱུང་ཞིང་། མར་མེ་ཀོང་བུ་
གཅིག་གིས་ཉིན་ཞག་བརྒྱད་ལ་འདང་བ་དང་། བྲག་གི་ལོགས་རྣམས་ནས་ཆུ་ཡི་རྒྱུན་
མང་བབ་པ་དང་། སྔར་བྲག་གི་ལོགས་སུ་གཏེར་རྟགས་ཡིག་འབྲུ་དང་། ཉི་ཟླ་གཡུང་
དྲུང་སོགས་ཡོད་པ་རྣམས་རིག་གནས་གསར་བརྗེའི་སྐབས་མི་མངོན་པར་གྱུར་པ་དག་
སྔར་བཞིན་གསལ་པོར་སྣང་བ་སོགས་བྱུང་། མཚམས་ལས་གྲོལ་ཉེའི་དངོས་གྲུབ་ལེན་
པའི་ཉིན་ཞོགས་པ་སྔ་བར་རང་གི་ཚ་བོ་པདྨ་ཕྲིན་ལས་ཆུ་ལེན་དུ་སོང་སྐབས། ཆར་ཞོད་
ཤིན་ཏུ་ཆེ་བའི་ནང་བྲག་གསེང་གི་ཆུ་མཚོའི་འགྲམ་དེར་ཤོག་ཐུམ་ཞིག་འདུག་པ་ཅི་ཡིན་
ཐེ་ཚོམ་གྱིས་ཁྱེར་མ་སྤོབས་ཟེར་བ། མྱུར་དུ་ལོངས་ཤོག་སྨྲས་པས་བླང་འོང་བ་ན།
ཤོག་ཐུམ་ནང་པཎ་ཆེན་བི་མ། གུ་རུ་རིན་པོ་ཆེ། ནམ་སྙིང་། མཁྱེན་བརྩེ། ཀོང་སྤྲུལ་
བཅས་ཀྱི་ཚེ་རིལ་ཐུམ་སོ་སོ་བ། ཁ་བྱང་ཡང་དམར་པོ། སྔོན་པོ་སྣ་ཚོགས་ཀྱིས་བྲིས་པ་
ཞིག་འདུག་པ། མཚན་རིང་ཆར་བབ་ཀྱང་ཕྱིའི་ཐུམ་ཅུང་ཟད་བརླན་པ་ཙམ་ལས། ནང་
དུ་བརླན་གྱིས་མ་གོས་པར་འདུག་པ་མ་ཟད་ཕྱོགས་དེར་མིའི་རྒྱུ་འགྲུལ་ཡེ་མེད་པས་
ཉམས་མཚར་བ་ཞིག་བྱུང་། མཚམས་ལས་གྲོལ་རྗེས་རྒྱ་གཞུང་གི་རྒྱ་ནག་ཕྱོགས་སུ་བླ་
མ་རྣམས་ནང་བསྟན་གྱི་དགོན་པ་སོ་སོར་ལྟད་གཟིགས་ལ་འགྲོ་དགོས་པའི་བསྐུལ་བརྡ་
ལྟར། མཚོ་སྔོན་དང་། ཟི་ཁྲོན། ཡུན་ནན་བཅས་ནས་བླ་སྤྲུལ་བཞི་བཅུ་རྩ་གཉིས་
དང་། གཞུང་གི་ལས་བྱེད་བཅུ་སྐོར་བཅས་པེ་ཅིན་ནས་ཅི་ནན། ནན་ཧའེ་ཕུ་ཐོ་ཧྲིན།
ཀང་ཀྲུའུ་སོགས་ཞིང་ཆེན་གྲངས་མང་པོར་ལྟ་བསྐོར་ལ་སོང་ཞིང་རྒྱ་མིའི་དགོན་པ་མང་
པོ་དང་། གནའ་ཤུལ་རྙིང་པ་མང་པོར་ཕྱིན་པའི་ཚུལ་གྱི་ཉིན་ཐོ་ཟུར་དུ་འཁོད་པར་
གསལ། ལོ་འདིར་བལ་ཡུལ་ནས་དིལ་མགོ་མཁྱེན་བརྩེ་རིན་པོ་ཆེ་གཞིས་སྐོར་དུ་

ཕེབས་པ། ནང་ཆེན་རྒྱལ་སྲས་ཚང་ནས་གདན་ཞུས་ལྟར་སྐྱེ་མདོར་ཕེབས་པར་ཞལ་
མཇལ་ཞིང་དེའི་ཉིན་ཚེས་པ་བཅུ་ཡིན་པས་དེར་འཁོད་ངེད་ཅག་དཔོན་སློབ་ཀྱིས་དཀོན་
མཆོག་སྤྱི་འདུས་ཀྱི་ཚོགས་མཆོད་མཛད། དེའི་ཕྱི་ཉིན་བླ་སྒྲུབ་ཐིག་ལེ་རྒྱ་ཅན་གྱི་དབང་
དང་ཚེ་གཡང་འགུག་པའི་དབང་གནང་བ་ཐོབ། འདམ་དཀར་དགོན་དང་། བན་ཆེན་
དགོན། ཁྲ་འགུ་དགོན་རྣམས་ཀྱིས་གདན་ཞུས་ལྟར་ཕེབས་པར་རང་ཡང་ལྷན་དུ་འགྲོ་
དགོས་གསུང་བཞིན་སོང། དགོན་པ་སོ་སོས་ཚེ་དབང་དང་། རྒྱལ་རྒྱམ་དབང་འབྲིང་།
འཇམ་དཔལ་རྫོགས་པ་ཆེན་པོའི་སྨོན་ལམ་གྱི་བཤད་ཁྲིད་སོགས་བཀའ་ཆོས་ཅི་རིགས་
ཞུས་པ་གནང་བ་རྣམས་ཐོབ་ཅིང་། རྒྱ་གར་བཀྲ་ཤིས་ལྗོངས་སུ་ཁམས་སྤྲུལ་ཡང་སྲིད་
གཙོས་པའི་བླ་སྤྲུལ་རྣམས་ལ་འབྲུག་པའི་དབང་ལུང་རྣམས་འབུལ་དུ་འོང་དགོས་པའི་
གདན་ཞུ་ནན་ཏན་ཡོད་ལ་ད་ལྟ་བརྒྱུད་པ་ཆད་དུ་ཉེ་བ་ཉིད་ངེས་པར་འབུལ་རྒྱུ་གལ་ཤིན་
ཏུ་ཆེ་གསུངས་ཤིང་། ཕྲན་ནས་ཀྱང་རང་ལ་དེ་ལྟའི་མཚན་ཉིད་དང་ཡོན་ཏན་མེད་ཚུལ་
ཞུས་པས། བརྒྱུད་པ་འཆད་དུ་བཅུག་ན་མི་འོས་པའི་རྒྱུ་མཚན་མང་དུ་གསུངས་པས་གོ་
སྐབས་དང་སྟབས་འགྲིགས་ན་ཞབས་ཏོག་གང་ནུས་འབུལ་ཆོག་པར་ཞུས་པས་མཉེས་
ཚོར་གནང་། དེ་ནས་ཟེ་ཆེན་སོགས་སྡེ་དགེ་དང་ཟི་ཁྲོན་བརྒྱུད་ནས་སླར་ཕེབས། གྲུབ
དབང་ཚོགས་གཉིས་སྐུ་ཕྲེང་གསུམ་པ་བལ་ཡུལ་དུ་ཚངས་གསར་ཆོས་དབང་སྤྲུལ་སྐུ་
ཀརྨ་ཨོ་རྒྱན་གྱི་སྲས་སུ་འཁྲུངས་པ་ཀརྨ་པ་བཅུ་དྲུག་རིག་པའི་རྡོ་རྗེས་ངོས་འཛིན་
གནང་ནས་རྒྱ་གར་བཀྲ་ཤིས་ལྗོངས་ཁམས་པ་དགོན་དུ་བཞུགས་ཡོད་པ་དེ་ཉིད་ཁམས་
སུ་ཐེངས་དང་པོ་ཕེབས་པ་ཉིད་སྐྱེ་རྒུ་ནས་མཇལ་འཕྲད་བྱུང་བ་རང་དགོན་དུ་གདན་
དྲངས་ནས་ཆིབས་བསུ་སེར་ཕྲེང་ཐོག་རོལ་བཅས་དགོན་པའི་ནང་དུ་ཕེབས། མཎྜལ་

བརྟན་བཞུགས་སོགས་ཕུལ་ནས་ཁྲིར་འདོན་རྟེན་འབྲེལ་བྱས། ཀིས་དགོན་ནས་གདན་
ཞུ་ལྟར་ཚོགས་གཉིས་རིན་པོ་ཆེ་དང་། རྒྱལ་སྲས་ཨ་ཆེན་བཅས་ངེད་རྣམས་ལྷན་དུ་
བྱོན། ཆིབས་བསུ་སེར་ཕྲེང་མཎྜལ་སོགས་རྒྱས་སྤྲོས་བྱས། ཐུགས་སྒྲུབ་ཡང་སྙིང་
འདུས་པའི་སྨན་སྒྲུབ་ཚུགས་ཤིང་རྟགས་མཚན་ལེགས་པོ་འགའ་རེ་བྱུང༌།ཚངས་
གསར་ངག་ཕྲིན་སྤྲུལ་སྐུས་གདན་ཞུས་ལྟར་བླ་ཁྱབ་དགོན་དུ་ལྷན་དུ་བྱོན།ཚེ་སྒྲུབ་
གཡང་སྒྲུབ་རབ་གནས་ཁྲོམ་དབང་སོགས་མཛད། སྒྲུབ་གྲྭ་བ་རྣམས་ལ་ཆོས་འབྲེལ་རེ་
བཤད། རྟ་རྣ་དགོན་གྱིས་གདན་ཞུས་ལྟར་བྱོན་ནས་གནས་དང་དགོན་པར་རྟེན་ཁྲུས་
དང་རབ་གནས་སོགས་ཀྱིས་ཐུགས་བཞེད་བསྒྲུབས། དེ་ནས་ཚོགས་གཉིས་དང་རྒྱལ་
སྲས་ལྕི་སྨད་ཕྱོགས་སུ་བྱོན། རང་དགོན་ནང་དུ་འོང་། ཚོགས་གཉིས་དཔོན་སློབ་ཡར་
བྱོན་ཐོག་ཚོགས་གུར་ཆེན་མོར་མགོན་པོ་སྒྲུབ་མཆོད་ལྷན་དུ་འཚོགས། ཚོགས་གཉིས་
རིན་པོ་ཆེ་ནས་རང་བཀྲ་ཤིས་ལྗོངས་སུ། ཆོས་མགོན་མཆོག་སྤྲུལ་རིན་པོ་ཆེ་དང་།
ཁམས་སྤྲུལ་རིན་པོ་ཆེས་གཙོས་བླ་སྤྲུལ་རྣམས་ལ་འབྲུག་ལུགས་ཀྱི་དབང་ལུང་འབུལ་
དུ་འགྲོ་དགོས་པའི་སྐུལ་མ་ནན་གྱིས་གནང་བ་དང་། བཀྲ་ཤིས་ལྗོངས་ནས་ཀྱང་དེ་
ཚུལ་གྱི་བཀའ་ཡིག་འབྱོར་བར་བརྟེན། མཚོ་སྔོན་ཞིང་ཆེན་ལ་གནང་བ་ཞུས་ཞིང་ལམ་
ཡིག་ལེན་པ་སོགས་བྱས་ནས་རང་དང་། ཚོགས་གཉིས་རིན་པོ་ཆེ། རང་གི་དབོན་པོ་
ས་སྤྲུལ་བཅས་ཟི་ལིང་ནས་བྱང་ལམ་བརྒྱུད་ལྷ་སར་བསླེབས་ཤིང་། ཇོ་ཤཱཀ་མཆེད་
གཙོས་རྟེན་དང་གནས་རྣམས་མཇལ་ཞིང་གསེར་གསོལ་སྟོང་མཆོད་སོགས་མཛད་ནས་
ཞག་ཤས་བཞུགས། དེ་ནས་གཞིས་ཀ་རྩེར་བསླེབས་ནས་ལོ་གསར་དང་འགྲིགས་པས་
བཅག་མལ་བྱས། རང་ལོ་ང་བདུན་པར། གཙང་བཀྲ་ཤིས་ལྷུན་པོ་དང་། ས་སྐྱ་སོགས་

མཇལ་སྐོར་བྱས་རྗེས་སྐྱེལ་མ་རྣམས་སླར་ལོག །ངེད་རྣམས་དིང་རི་དང་གཉའ་ནང་
བརྒྱུད་བལ་བོད་ས་མཚམས་འགྲམ་ཞེས་པར་ཞག་མལ་བྱས། ཕྱིའི་ཉིན་རྒྱ་བལ་གྱི་
གཅན་འཕྲང་རྣམས་རིམ་པར་བརྒྱུད་དེ་ཕྱིན་པའི་སྲོད་འཁོར་ཙམ་ན་ལམ་ནང་དུ་སྟག་
ཆེན་པོ་ཞིག་དང་གདོང་ཕྲད་ཀྱང་གནོད་པ་མེད་པར་བྱོལ། ཕྱིས་ནས་བལ་ཡུལ་གྱི་
གནས་ཡིག་འགའ་མཇལ་ཚེ་སྟག་དང་འཕྲད་པ་དེ་སློབ་དཔོན་སྤྱོད་པ་ལ་གཤེགས་པ་
ཞིག་གི་སྤྲུལ་པ་ཡིན་པར་གོ །དེ་ནུབ་རྒྱལ་སའི་མགྲོན་ཁང་ཞིག་ཏུ་བསྡད། ཕྱིའི་ཉིན་
པར་བཀའ་རྙིང་དགོན་ནས་རླངས་འཁོར་བསུ་རུ་འབྱོར་ནས་བཀའ་རྙིང་དགོན་དུ་
བསླེབས་ཤིང་མཆོག་སྤྲུལ་ཆོས་ཀྱི་ཉི་མ་དང་། རྩི་ཀེའི་མཆོག་གླིང་རིན་པོ་ཆེ་བཅས་
མཇལ་འཕྲད་དང་། གནས་སྐབས་དེར་བསྡད་རིང་། མཁྱེན་བརྩེ་ཡེ་ཤེས་རིན་པོ་ཆེ་
དང་། མཆོག་གླིང་སྲས་མོ་བདེ་སྐྱིད་སོགས་མཇལ་ཕྲད་བྱུང་། ཉིན་ཤས་རྗེས་གནའ་
རྒྱའི་རི་ཁྲོད་དུ་སྤྲུལ་སྐུ་ཀརྨ་ཨོ་རྒྱན་བཞུགས་པ་མཇལ་དུ་ཕྱིན། བསུ་བ་སེར་ཕྲེང་
སོགས་བཟོས་སྒོ་ཚད་མེད་གནང་། ཞལ་འཛོམས་གསུང་འཕྲོས་ཉིན་བཞིན་མཛད་ཅིང་
སྔགས་གསོའི་སྒྲུབ་ཆེན་ལ་འཚོགས། ཁོང་གིས་བལ་པོའི་བླ་མ་དར་རྒྱས་སྣ་ཁྲིད་དུ་
བཏང་ནས་བལ་ཡུལ་གྱི་མཆོད་རྟེན་རྣམ་གསུམ་གཙོས་པ་ཤུ་པ་ཏི། ཕག་མོ་མངལ་ཆུ།
ཨ་སུ་ར། ཡང་ལེ་ཤོད། གོ་ད་ཝ་རི། གླང་རི་ལུང་བསྟན། ཁོ་ཁོམ་སྒྲོལ་མ། ཇོ་བོ་
ཨརྻ་བྷཱ་ཁཾ་སོགས་ཀྱིས་མཚོན་པའི་གནས་དང་རྟེན་མང་པོ་ཉིན་མང་རིང་མཇལ་མཆོད་
སྨོན་ལམ་བགྱིས་ཤིང་། ཀུན་ཏུ་ཝརྨར་ཞྭ་དམར་རིན་པོ་ཆེ་བཞུགས་པ་དང་མཇལ་ཞིང་
བཀུར་བཟོས་དང་མཉེས་ཚེར་ཆེ་བར་གནང༌། བཀའ་རྙིང་དགོན་དུ་མཆོག་གཏེར་
སྔགས་གསོའི་སྒྲུབ་པ་ལ་འཚོགས། སྤྲུལ་སྐུ་ཨོ་རྒྱན་གྱི་བཀའ་ལྟར། མཆོག་གླིང་

དགོན་པའི་དབུ་མཛད་པདྨ་བཀྲ་ཤིས་དང་གཏེར་གསར་སྐོར་གྱི་ཕྱག་ལེན་གདངས་
དབྱངས་སོགས་ཞིབ་བསྡུར་ཉིན་གྲངས་འགར་བགྱིས། སྤྲུལ་སྐུ་ཨོ་རྒྱན་མདུན་ནས་
མཆོག་གླིང་གི་རྫོགས་ཆེན་སྡེ་གསུམ་དབང་རྒྱས་པར་ཐོབ་ཅིང་སྡེ་གསུམ་བཀའ་གཏད་
མཛད། འཕགས་པ་ཤིང་ཀུན་རྒྱབ་ཕྱོགས་ཀྱི་རི་ལ་ཚོགས་གཉིས་རིན་པོ་ཆེའི་དགོན་པ་
གསར་བཞེངས་མཛད་རྒྱུར་ས་འདུལ་དང་རབ་གནས་འཐོར་བ་སོགས་བགྱིས། སླར་
གནའ་རྒྱར་ཕྱིན། སེང་བྲག་རིན་པོ་ཆེའི་དགོངས་བཞེད་ལྟར་འབྲུག་ལུགས་བདེ་ཕག་
དང་། ཆོས་སྐྱོང་ཁ་ཤས་ཀྱི་དབང་སོགས་ཕུལ། ཀརྨ་ཞྭ་དམར་རིན་པོ་ཆེ་གནའ་རྒྱར་
ཕེབས་པ་མཇལ་ཞིང་ཞལ་འཕྲོས་སྨར་བ་དང་དངོས་སྐྱེས་བསྩལ། སྤྲུལ་སྐུ་ཨོ་རྒྱན་ཡབ་
ཡུམ་སྲས་སྟོན་འཁོར་ཚང་མར་དཀོན་སྤྱིའི་ཚེ་དབང་ཕུལ། དེ་ནས་གནམ་གྲུར་ཞུགས་
ཏེ་ངྷི་ལིར་འབྱོར། བཀྲ་ཤིས་ལྗོངས་ནས་བསུ་བར་གྲྭ་པ་ཁ་ཤས་དང་མོ་ཊ་གཉིས་
བཅས་འབྱོར། དེར་ཞུགས་ཏེ་ཅང་ཏེའི་སྒར་ཞེས་པར་ཞག་ཚུགས་བགྱིས། དེའི་ཕྱི་ཉིན་
སོང་བས་ར་ཇི་ཀོ་ཊི་ཞེས་པར་བཀྲ་ཤིས་ལྗོངས་ཀྱིས་ཇ་ཐབ་དང་རྡོར་རྫོང་རིན་པོ་ཆེ་དང་
གྲུ་གུ་ཆོས་རྒྱལ་རིན་པོ་ཆེ་དཔོན་སློབ་རྣམས་བསུ་བར་ཕེབས། དེ་ནས་ཕྱིན་པས་བཀྲ་
ཤིས་ལྗོངས་ཀྱི་དགེ་འདུན་པ་རྣམས་དང་། ཆོས་མགོན་རིན་པོ་ཆེ། རྡོར་རྫོང་། ཆོས་
རྒྱལ། བླ་སྤྲུལ་གཞན་འགའ་བཅས་ཕེབས་ནས་སེར་སྦྲེང་རོལ་བསུ་རྒྱས་པར་མཛད་
ཅིང་། གཙུག་ལག་ཁང་དུ་མཎྜལ་དང་མཇལ་དར་གནང༌། སྤོས་རོལ་བཅས་རྩེའི་
གཟིམ་ཁང་དུ་སྡོད་མལ་ཕབ། ཁམས་སྤྲུལ་རིན་པོ་ཆེ་དགུ་པ་བཤད་སྒྲུབ་ཉི་མ་ཐོག་མར་
མཇལ་ཞིང་མཇལ་རྟེན་ཕུལ། ཉིན་ཤས་རིང་སྔར་གྱི་ཁམས་གྲྭ་རྟོགས་ལྡན་བགྲེས་པ་
རྣམས་ངོས་འཕྲད་དང་། ཁམས་པའི་གཞིས་ཆགས་ཡུལ་མི་རྣམས་ལ་མཇལ་ཁ་

སོགས་བྱས། དེ་ནས་ཆོས་མགོན་རིན་པོ་ཆེ་དང་། ཁམས་སྤྲུལ་རིན་པོ་ཆེ། རྡོར་རྫོང་
རིན་པོ་ཆེ། ཆོས་རྒྱལ་རིན་པོ་ཆེ། འཛི་སྒར་རིན་པོ་ཆེ། ཚོགས་གཉིས་རིན་པོ་ཆེ།
མཁྱེན་བརྩེ་ཡེ་ཤེས་རིན་པོ་ཆེ་རྣམས་ལ་ཆོས་སྒོ་ཐོག་མར་འབྱེད་བྱེད་དཀོན་མཆོག་སྤྱི་
འདུས་ཀྱི་ཚེ་དབང་ཕུལ། དེ་ནས་འཆར་ཅན་ཚེས་བཅུའི་སྒྲུབ་མཆོད་ཚུགས་པར་རང་
ཡང་འཚོགས་ཤིང་འཆམ་སོགས་གཟབ་སྤྲོས་མཛད་སོང་། དེ་རྗེས་དབང་རྣམས་འབུལ་
བའི་མགོ་ཚུགས་ནས་བླ་མ་མཆོད་པ་ནས་བརྩམས་སྒྲུབ་ཐབས་སྐོར་ལྔ་རྩ་བ་ཡན་ལག
།འཕྲལ་དགོས་ཆོས་བཞིའི་སྐོར་ཁ་ཚང་། སྒྲུབ་ཐབས་རྒྱ་མཚོ། རྡོ་རྗེ་ཕྲེང་བ། གཤིན་
རྗེ་ཁྲོ་ཆུའི་སྟོད་ལས་སྨད་ལས། ཁམས་པའི་ཐུགས་སྒྲུབ། བླ་མ་བསྟན་གཉིས། འཇའ་
ཚོན་ཞི་ཁྲོ། ཚོགས་གཉིས་ཀྱི་བླ་སྒྲུབ། ཆོས་རྡོར་གྱི་དྲག་མཐིང་། གུ་དྲག་ཀཱི་ལ་ཡ།
དྲག་པོ་དམར་ཆེན་བཅས་བླ་གྲྭ་ཡོངས་རྫོགས་ལ་ཕུལ་ཞིང་། གཤིན་རྗེ་ཚེ་བདག་གི་
སྒྲུབ་དབང་ཆེན་མོ་དང་། བསྟན་སྲུང་ཡོངས་འདུས་བཅས་བླ་སྤྲུལ་རྣམས་དང་རྟོགས་
ལྡན་རྣམས་ལ་ཕུལ། ལུང་གི་སྐོར་ལ་རྒྱ་རས་བཀའ་འབུམ། ཀུན་གཟིགས་ཆོས་སྣང་
བཀའ་འབུམ། སྙན་རྒྱུད་གསར་རྙིང་། ཀརྨ་བསྟན་འཕེལ་བཀའ་འབུམ། ལྕགས་སྡིག་
གཞུང་པོད། གཞན་ཐོར་བུའི་སྐོར་ཅི་རིགས་པ་མང་དུ་ཕུལ། དེ་ནས་ལྷོ་འབྲུག་ནས་
རྒྱལ་ཡུམ་གྱིས་རང་འོང་དགོས་པའི་བཀའ་ཡིག་དང་གློག་ཕྲིན་ཐེངས་འགའ་འོང་བའི་
རྗེས་འབོད་པའི་བང་མི་དང་མོ་ཊ་བཅས་འབྱོར་བ་ལྟར་རང་དང་ས་སྤྲུལ་གྲྭ་ཁ་ཤས་
བཅས་འབྲུག་ཏུ་སོང་ཞིང་སྤ་གྲོ་ལ་བསླེབས་ཏེ་མགྲོན་ཁང་དུ་བསྡད། དེར་སྐྱེར་ཆུ་ལྷ་
ཁང་དུ་དིལ་མཁྱེན་རིན་པོ་ཆེ་བཞུགས་འདུག་ཅིང་། ཁོང་གིས་ནམ་སྙིང་སྤྲུལ་སྐུ་དཔོན་
སློབ་རྣམས་བཏང་བྱུང་བ་དང་འགྲོགས་སྟེ་ཕྱིན་པས་མཇལ་ཏེ་ཐུགས་བརྩེས་དགྱེས་ཚོར་

གནང་ཞིང་སློབ་མ་འགས་བདུད་འཇོམས་ཀྱི་གཏེར་ཆོས་རྣམས་ཀྱི་དབང་གནང་གྲུབ་
ཞུས་པ་ལྟར་ལྷན་དུ་ཐོབ། ཉིན་ཤས་རྗེས་སྤ་གྲོ་སྟག་ཚང་མཇལ་དུ་ཕྱིན་རླངས་ཆེན་
དཔལ་སེང་གི་གདུང་འབུམ་དང་། གུ་རུའི་སྐུ་ཚབ་རིགས་མང་པོ་བཞུགས་པ་མཇལ།
རྫོང་གསར་མཁྱེན་སྤྲུལ་སྐུ་མཚམས་སུ་བཞུགས་འདུག་ཅིང་སྣེ་ལེན་བཟང་པོ་གནང་།
འབྲུག་ཤར་ཕྱོགས་ཀྱི་སྔགས་པ་རྣམས་ཀྱིས་གུ་རུའི་ཚོགས་འབུམ་འཚོགས་འདུག་པའི་
གྲལ་དུ་ཉིན་གཅིག་ཞུགས། ཆོས་འབྲེལ་དགོས་གསུངས་པར་ལེའུ་བདུན་གྱི་ལུང་
བཏོན། རྩེ་སྐོར་དུ་ཕྱིན་ནས་ཟངས་མདོག་དཔལ་རིའི་ལྷ་ཁང་མཇལ་ཞིང་མཆོད་སྨོན་
བྱས་ནས་སླར་ལོག །སྐྱེར་ཆུའི་རྣམ་སྣང་མདུན་མཆོད་འབུལ་དང་སྨོན་ལམ་བགྱིས།
གུ་རུ་ལྷ་ཁང་དུ་མཁྱེན་བརྩེ་རིན་པོ་ཆེས་རིག་བྱེད་མའི་ཚོགས་འཁོར་མཛད་པའི་གྲལ་དུ་
ཞུགས། དེ་ནས་སྤ་གྲོའི་དགོན་ནང་དུ་ཕེབས། རྡོར་སེམས་མངོན་དགའི་ཞིང་སྦྱོང་གི་
དབང་གནང་སྐབས་ལྷོ་འབྲུག་གི་འཆམ་པས་བགེགས་བསྐྲད་ཀྱི་སྟངས་སྟབས་བསྒྱུར།
དེ་ནས་སིས་སིལ་ནང་ཞེས་མཁྱེན་བརྩེ་རིན་པོ་ཆེའི་གཟིམ་ཁང་རྙིང་པར་མཁྱེན་བརྩེའི་
གསང་ཡུམ་བཞུགས་པ་དང་མཇལ། གསོལ་ཚིགས་གྲུབ་ནས་ཕེབས་པས་འབྲུག་གི་
རྒྱལ་ས་ཐིམ་ཕུར་བསླེབས། རྒྱལ་ཡུམ་མདུན་ནས་བསུ་བ་བཏང་ཞིང་རྒྱལ་མོའི་མགྲོན་
ཁང་དུ་བཀོད་སྒྲིག་མཛད་འདུག་པས་དེར་བསྡད། མཁྱེན་བརྩེ་རིན་པོ་ཆེ་དཔོན་སློབ་
རྣམས་ཡང་དབེན་བདེ་ཆེན་གླིང་དུ་ཕེབས། རྗེ་མཁན་རིན་པོ་ཆེ་ཡོན་ཏན་འོད་མཇལ་ཁ་
སྙན་གསེང་ཕུལ་བས་ཕུར་སྒྲུབ་ཚུགས་ཡོད་པ་གྲོལ་རྗེས་ཤོག་གསུང་། ཉིན་ཤས་རྗེས་
འབོད་མི་དང་མོ་ཊ་བཏང་བྱུང་བས་ཕྱིན་ནས་ཐིམ་ཕུ་དགོན་གྱི་དབུ་རྩེར་བཞུགས་འདུག་
པ་མཇལ་ཞིང་མཇལ་རྟེན་ཕུལ། སྤྲོ་དད་ཁྱད་པར་ཅན་ཐོབ། ཞལ་འཕྲོས་ཞིབ་མོའི་

གསུང་མོལ་ཞུས། ཕྱིའི་ཉིན་ནས་སྒོ་སྲུང་དང་མགྲོན་གཉེར་བརྒྱུད་མི་དགོས་པར་ཉིན་རེ་
བཞིན་ཤོག །ཁམས་སྤྲུལ་རིན་པོ་ཆེ་གཤེགས་ནས་བཟུང་འབྲུག་པ་བཀའ་བརྒྱུད་ཀྱི་བླ་
མ་ཆོས་རྒྱུས་མངའ་བ་སུའང་མ་ཕྲད། ད་རེས་ཁྱོད་དང་ཕྲད་པས་ཧ་ཅང་ཐུགས་དགྱེས་
པོ་བྱུང་། འདི་གར་ཡུན་རིང་ཙམ་སྡོད་དགོས་སོགས་གསུངས་ནས་སྣེ་ལེན་ཕུན་ཚོགས་
གནང་། ཕྱི་ཉིན་ནས་ཁོང་གི་ཕེབས་ཊོར་གཏོང་ནས་ཉིན་བཞིན་བསུ་སྐྱེལ་བཅས་ཉིན་
འགའི་རིང་ལྷོ་འབྲུག་གནས་ཚུལ་ལོ་རྒྱུས་དང་། འབྲུག་པའི་ཆོས་ཀྱི་གནས་ལུགས་སྐོར་
སོགས་གསུང་མོལ་ཁོ་ནས་དུས་འདས། ལྕགས་རིའི་སྒྲུབ་སྡེ་དང་། རྟ་མགོའི་བཤད་གྲྭ་
བཅས་ལ་ཕྱིན། འབྲུག་ངག་དབང་རྣམ་རྒྱལ་གྱི་གཟིམ་སྤྱིལ། སྒྲུབ་ཕུག ལྷ་དབང་
སློབ་དཔོན་གྱི་གཟིམ་ཁང་། ཀུན་ལེགས་ཀྱི་སྐུ་ཆས་དང་བྲིས་སྐུ་གསུང་བྱོན་སོགས་རྟེན་
མང་དུ་མཇལ། ཐིམ་ཡུལ་བདེ་ཆེན་ཕུག་ཏུ་ཕྱིན། འཇམ་དབྱངས་ཀུན་དགའ་སེངྒེའི་
གཟིམ་ཁང་དང་འདྲ་ཞལ་མཇལ། ཇག་མེའི་བཙན་ཁང་དུ་བསྐང་གསོལ་དང་ཕྲིན་
བཅོལ་བཏང་། དེ་ནས་བདེ་ཆེན་གླིང་དུ་མཁྱེན་བརྩེ་རིན་པོ་ཆེའི་མདུན་དུ་ཕྱིན། མཁའ་
འགྲོ་གསང་བ་ཀུན་འདུས་ཀྱི་ཚོགས་འཁོར་མཛད་ཅིང་དབང་གནང་བ་ཐོབ། ཉིན་ཤས་
རིང་བཀའ་ཆོས་ཕྲན་བུ་སྣ་ཚོགས་རེ་ཐོབ། དེ་ནས་ངེད་ཅག་བླ་སློབ་ཚང་མ་པུ་ཎ་ཁར་
ཕེབས། བདེ་མཆོག་ལྷ་ཁང་དུ་མཁྱེན་བརྩེའི་ཡང་གཏེར་བླ་མ་བདེ་མཆོག་འཁོར་ལོའི་
སྒྲུབ་ཆེན་ཚུགས། ལེའུ་བདུན་མར་གདངས་དང་རོལ་མོ་གར་གིང་གི་འཆམ་བཅས་པད་
གླིང་ཕྱག་བཞེས་སུ་གྲགས་པ་ཉིན་རེ་བཞིན་མཇལ། ཕོ་བྲང་སྟེང་ཐོག་ཏུ་ལྷོ་འབྲུག་ངག་
དབང་རྣམ་རྒྱལ་གྱི་སྐུ་དམར་གདུང་། པད་གླིང་གི་སྐུ་དམར་གདུང་། ཀློང་ཆེན་པའི་
སྲས་ཀྱི་སྐུ་དམར་གདུང་བཅས་སྒྲོམ་བུ་སོ་སོར་བཞུགས་པ་མཇལ། གཞན་ཡང་གཙང་

པ་རྒྱ་རས་ཀྱི་གདུང་རུས་སྒལ་ཚིགས་ལ་སྤྱན་རས་གཟིགས་ལོ་ཀི་ཤྭ་རིའི་སྐུ་རིང་
བསྲེལ་རང་བྱོན་དུ་བབ་པ་དང་དེའི་བཞུགས་སྣོད་རིན་པོ་ཆེ་སྣ་ཚོགས་ལས་གྲུབ་པའི་
ཁང་བཟང་ཀུན་མཁྱེན་པད་དཀར་གྱི་ཕྱག་བཟོ་རུ་གྲགས་པ་བཞུགས་པའི་ཐམ་འབྱར་
བཀའ་རྒྱ་མ་ཁྱད་འཕགས་ཡ་མཚན་ཅན་མཇལ་ཞིང་། ན་བཟའི་ཁུད་ནས་རིང་བསྲེལ་
གཅིག་རང་གི་དབོན་པདྨ་ཕྲིན་ལས་ཀྱི་ཕྱག་ཏུ་བབས། གཞན་ཡང་བདེ་མཆོག་ལྷ་ཁང་།
སྟོན་པ་གཙོ་འཁོར་གྱི་ལྷ་ཁང་། མགོན་ཁང་གཉེན་པོ་བཅས་མཇལ་ཁ་ཞིབ་པར་ཐོབ།
འབྲུག་རྒྱལ་མོ་འཁོར་བཅས་འབྱོར་ཞིང་མཁྱེན་བརྩེའི་མདུན་ནས་སྨིན་གླིང་གི་ལྷ་ཆེན་
དབང་ཞུས་པ་ལྷན་དུ་ཐོབ། ཉིན་གཅིག་ཐིམ་ཕུའི་གྲྭ་པ་གཅིག་ཆུ་ཡིས་ཁྱེར་ནས་གྲོངས
པར་མཁྱེན་བརྩེ་རིན་པོ་ཆེས་རང་ལ་ཆོས་དབྱིངས་མཛོད་སྒྲོག་པ་དང་འཕོ་བ་ལམ་སྟོན་
གྱིས་གསུངས་པ་ལྟར་སྒྲུབ། དགོང་མོ་རེ་བཞིན་མཁྱེན་བརྩེ་རིན་པོ་ཆེ་ཉིད་ཀྱི་གཏེར་ཁ་
གཉག་ཕུར་དང་ཚེ་སྒྲུབ་སོགས་ཀྱི་དབང་རྣམས་ཡོངས་རྫོགས་དང་སྙིང་ཐིག་གི་རིག
པའི་རྩལ་དབང་སོགས་བཀའ་དྲིན་ཆེན་པོ་ཐོབ། དེ་ནས་སླར་ཕེབས་མཁྱེན་བརྩེ་རིན་པོ་
ཆེ་བདེ་ཆེན་གླིང་དུ་བཞུགས། ངེད་ཅག་ཀྲོང་སར་དུ་ཕྱིན། དགོན་པས་སྣེ་ལེན་སྐུར་
གཟོས་གནང་། བདེ་མཆོག་ཁང་གི་བདེ་མཆོག་གི་ཐུགས་ཀར་གཙང་པ་རྒྱ་རས་ཀྱི་
གདུང་རིང་བསྲེལ་གྱི་སྤྱན་རས་གཟིགས་ཀྱི་སྐུ་སོགས་རྟེན་གསུམ་རྣམས་དང་།
འཇིགས་བྱེད་ཁང་དུ་འཇིགས་བྱེད་ཀྱི་སྐུ་ཁྱད་འཕགས་བཞུགས་པ་རྣམས་མཇལ།
ཚོགས་མང་གིས་ལྷ་མོའི་སྒྲུབ་མཆོད་འཆམ་དང་བཅས་ཕྱག་ལེན་རྒྱས་སྤྲོས་གནང་བར་
ཉིན་གཅིག་ཚོགས་ལ་ཞུགས། མང་ཇ་དང་སྐུ་འགྱེད་ཕུལ། གནས་བརྟན་ཤིན་ཏུ་སྐུ་
བགྲེས་ཤིག་བཞུགས་པའང་མཇལ། དགོན་གཞུང་གིས་འབུ་རས་ཡུག་འགའ་དང་

འབྲས་ལྟང་བུར་ལྟང་སོགས་དངོས་སྐྱེས་མང་པོ་གནང་། དེ་ནས་དབང་འདུས་ཕོ་བྲང་གི་
དགོན་པར་ཕྱིན་ནས་ཕྱི་ནང་རྩེ་ཤོད་ཀྱི་རྟེན་རྣམས་མཇལ་ཞིང་སྣེ་ལེན་ལེགས་པོར་
མཛད། དེ་ནས་སླར་ཐིམ་ཕུར་བསླེབས། རྒྱལ་མོའི་མགྲོན་ཁང་དུ་བསྡད། རྗེ་མཁན་
རིན་པོ་ཆེ་ཉིན་བཞིན་མཇལ། མགོན་པོ་དཀར་དམར་སེར་གསུམ་དང་ལས་མགོན་བྱ་
གདོང་གི་དབང་རྣམས་འབུལ་དགོས་གསུངས་པ་ལྟར་ཕུལ། ཁོང་གི་གསུང་སྐོར་རྡོར་
ཕྲེང་སྒྲུབ་ཐབས་རྒྱ་མཚོ་སོགས་ཀྱི་ལུང་རྣམས་ཐོབ། རང་ཡུལ་སྟོད་སྨད་ནས་ཆད་ཟིན་
པའི་མགོན་པོ་ཕྱག་བཞི་པའི་ཕྱི་ནང་གསང་བའི་རྟེན་བཅའ་ཐབས་དང་འཁོར་ལོ་རྣམས་
ཀྱིས་དཔེ་རིས་སོགས་ཤིན་ཏུ་བཀའ་རྒྱ་དམ་པའི་སྐོར་རྣམས་རྡོ་རྗེ་སློབ་དཔོན་གྱི་རྟེན
སྒམ་དུ་བཞུགས་པ་གསང་སྟབས་ཀྱིས་གཡར་གནང་དང་ལུང་དང་ལག་ལེན་སྩལ་ཞིང་
དཔེ་རྒྱུན་བླངས། ཐིམ་ཕུ་དགོན་གྱི་གཙུག་ལག་ཁང་སོ་སོའི་རྩེ་ཤོད་དང་། རྣམ་རྒྱལ་
ཁང་གི་ཞི་ཁྲོའི་བློས་བསླང་སོགས་མཆོད་མཇལ་དང༌། རྗེ་མཁན་པོའི་གཟིམ་ཁང་དུ་
བཞུགས་པའི་ངག་དབང་རྣམ་རྒྱལ་གྱི་སྐུ་ང་འདྲ། གཙང་པ་རྒྱ་རས་ཀྱི་གདུང་རིང་
བསྲེལ་གྱི་སྤྱན་རས་གཟིགས་ཁ་སར་པཱ་ཎི། གུ་རུའི་སྐུ་ཚབ་སོགས་རྟེན་ཁྱད་འཕགས་
བཀའ་རྒྱ་ཅན་རྣམས་ཞིབ་མཇལ་ཐོབ། འབྲུག་ལུགས་འཇིགས་བྱེད་ཀྱི་དབང་ཆེན་
གནང་གྲུབ་ཞུས་པས་དེའི་དབང་རྒྱུན་བོད་དུ་མེད་པས་དགོས་ངེས་གསུང་ཞིང་གནང་
རྒྱུའི་གྲབས་མཛད་ཀྱང་། གློ་བུར་གྲིབ་གཞིའི་སྙུན་ཚབས་བྱུང་བས་གནང་རྒྱུ་མ་བྱུང་ལ།
མཁྱེན་བརྩེ་རིན་པོ་ཆེས་འབྲུག་རྒྱལ་ཡུམ་རྒྱ་གར་ཀ་ལིང་པུར་ཡོད་ཅིང་ཁྱེད་ལ་གདན་ཞུ་
བྱེད་ཀྱིན་འདུག་ལ། ཁོང་ཡང་དེར་ཕེབས་དགོས་པས་ངེད་ཅག་ལྷན་དུ་འགྲོ་གསུངས་
ཤིང་། རྗེ་མཁན་མདུན་དེ་ཚུལ་ཞུས་པས་དེ་ལྟར་ལེགས། འཇིགས་བྱེད་དབང་རྗེས་སོར་

གནང་ན་འགྲིག་ཅེས་སྐུ་གསུང་ཐུགས་རྟེན་གཙོས་པའི་གནང་སྐྱེས་བསྩལ། སྐབས་དེར་
རྫོང་གསར་མཁྱེན་སྤྲུལ་གྱིས་བཤད་གྲྭ་གསར་འཛུགས་ཀྱི་སྒོ་འབྱེད་དུ་མཁྱེན་བརྩེ་རིན་
པོ་ཆེ་ཕེབས་ཤིང་ཕྲན་པ་ཡང་འབོད་གནང་ལྟར་ཕྱིན། འབྲུག་པའི་སློབ་དཔོན་ཞིག་ལ་
མཁྱེན་བརྩེ་རིན་པོ་ཆེས་སྙིང་ཐིག་གི་དབང་ཡོངས་རྫོགས་ཀྱི་དབང་ཁྲིད་གསར་པ་མཛད་
ནས་འབྲི་རྒྱུ་གནང་བ་དེ་གྲུབ་ནས་ཕུལ་སོང་བ་དེ་འཕྲལ་ནས་དེ་རིང་རྟེན་འབྲེལ་ཤིན་ཏུ་
ལེགས་པར་བྱུང་བས་དབང་ཁྲིད་འདིའི་སྟེང་ནས་སྙིང་ཐིག་གི་དབང་རྒྱུན་ཁམས་ཕྱོགས་
སུ་སྤེལ་རྒྱུ་དེ་ཁྱེད་རང་ལ་བབ་པ་ཡིན་པས་སྤེལ་བར་མཛོད་ཅིག་ཅེས་གསུངས་ཏེ་དཔེ་
ཆ་དེ་དང་རྡོ་རྗེ་དྲིལ་བུ་ཁ་ཐགས་བཅས་བསྩལ། དེར་འཁོད་ཡོངས་ལ་རྒྱུད་ལུགས་
འཇམ་དཔལ་གྱི་དབང་དང་། འཇམ་བསྟོད་གང་བློའི་འགྲེལ་བཤད་བཅས་གནང་ནས་
སླར་ཕེབས། དེ་ནས་སྨིན་གླིང་གི་བསྐང་གསོལ་དངོས་གྲུབ་རོལ་མཚོ་རྒྱས་པར་གཏོང་
དགོས་གསུངས་ནས་བཏང་། ཕྱིའི་ཉིན་ནས་དཔོན་སློབ་འཁོར་བཅས་བཏེགས་ནས་ཀ་
ལིང་པུར་ཕེབས། ཞག་ཤས་བཞུགས་རིང་སྔགས་པ་གྲྭ་ཚང་གིས་གདན་ཞུས་ལྟར་
ཕེབས་ནས་བླ་མ་གསང་འདུས་ཀྱི་དབང་དང་ཚོགས་འཁོར་མཛད། འབྲུག་རྒྱལ་ཡུམ་
མདུན་ནས་གདན་ཞུས་ལྟར་མཁྱེན་བརྩེ་རིན་པོ་ཆེ་དང་ངེད་ཅག་ལྷན་ཅིག་མཇལ་ཕྲད་
གསོལ་ཚིགས་གསུང་གླེང་ཞིབ་པར་མཛད། རྒྱལ་ཡུམ་གྱིས་རང་ལ་ཚེ་དབང་དགོས་
གསུངས་པ་ལྟར་དཀོན་སྤྱིའི་ཚེ་དབང་ཕུལ། ཁམས་སྤྲུལ་རིན་པོ་ཆེས་བཞེངས་པའི་
ཟངས་མདོག་དཔལ་རི་མཇལ་དུ་ཕྱིན། དེར་བཞུགས་སྔགས་པ་རྣམས་ཀྱིས་ཆོས་
འབྲེལ་དང་རབ་གནས་དགོས་གསུངཔ་ལྟར་བྱས། དེ་ནས་དཔོན་སློབ་ཚང་མ་བཏེགས་
ནས་འབྲས་ལྗོངས་སྒང་ཐོག་ཏུ་ཕེབས། འབྲས་ལྗོངས་རྒྱལ་པོའི་ཕོ་བྲང་དུ་མཁྱེན་བརྩེ་

ཆོས་ཀྱི་བློ་གྲོས་ཀྱི་གཟིམ་ཁང་ནང་དུ་གདུང་རྟེན་གསེར་སྡོང་ཆེ་ཆུང་གཉིས་དང་འདྲ་
ཞལ་བཅས་མཇལ་ཞིང་། ཁོང་གི་གསང་ཡུམ་ཚེ་ཆོས་དེར་བཞུགས་པ་དང་མཇལ་ནས་
ཐུགས་དགྱེས་ཚོར་ཆེན་པོར་བཅས་སྣེ་ལེན་གང་ཟབ་མཛད། ཕོ་བྲང་རྩེར་ལྷ་བཙུན་ནམ་
མཁའ་འཇིགས་མེད་ཀྱི་གཟིམ་ཁང་དང་འདྲ་ཞལ། སྐུ་ཆས་རྣམས་བཞུགས་པ་མཇལ་
ཞིང་ལྷ་བཙུན་སྤྲུལ་སྐུ་སྐུ་བགྲེས་ཙམ་བཞུགས་པ་མཇལ། མཁྱེན་བརྩེ་རིན་པོ་ཆེ་སྦྱིན་
བདག་འགའ་ལ་ཕེབས་ཤིང་། རང་རྡོ་གྲུབ་སྤྲུལ་སྐུའི་དགོན་པར་མཇལ་དུ་སོང་ནའང་
བླ་མ་ལྷོ་འབྲུག་ཏུ་ཕེབས་ཟིན། གསང་ཡུམ་བཞུགས་འདུག་པས་སྣེ་ལེན་ལེགས་པར་
མཛད་ཅིང་རྟེན་རྣམས་ཞིབ་མཇལ་ཐོབ། ཀརྨ་པའི་གདན་ས་རུམ་བཏེག་ཏུ་ཕྱིན།
མཁན་པོ་དང་ཕྱག་མཛོད་སོགས་ཀྱིས་སྣེ་ལེན་དང་ཀརྨ་པའི་གཟིམ་ཁང་སྐུ་ཆས་རྟེན་
གསུམ་རྣམས་ཞིབ་མཇལ་དང་། རྒྱལ་དབང་རིན་པོ་ཆེའི་ན་བཟའ་དང་དམ་རྫས་རིགས།
ཕྱག་ཆེན་རྒྱ་གཞུང་དང་མི་བསྐྱོད་རྡོ་རྗེའི་གཞུང་འགྲེལ་སྐོར་སོགས་པོ་ཏི་མང་པོ་བཅས་
གནང་སྐྱེས་བསྩལ། མཉན་པ་རིན་པོ་ཆེ་སོགས་བླ་སྤྲུལ་མང་ཙམ་མཇལ་འཕྲད་བྱུང་།
དེ་ནས་སླར་སྒང་ཐོག་ཏུ་ཕྱིན། མཁྱེན་བརྩེ་རིན་པོ་ཆེ་བཅས་དཔོན་སློབ་ཚང་མ་བཏེགས།
ཤྲཱི་གྷུ་རི་ནས་ས་སྐྱ་གོང་མ་ཡབ་ཡུམ་དང་ངོར་ཀླུ་ལྡིང་མཁན་པོ་བཅས་ཕེབས་པ་ཞིབ་
མཇལ་གསུང་འཕྲོས་དམ་རྫས་སོགས་ཞིབ་པར་ཐོབ། སྟག་ལུང་ཞབས་དྲུང་རིན་པོ་
ཆེའང་མཇལ་ཞིང་མཁྱེན་བརྩེ་རིན་པོ་ཆེས་སྟག་ལུང་གི་དབང་ལུང་སྐོར་གསན་བཞེད་
སོགས་ཀྱི་གསུང་མོལ་གནང་། བཀྲ་ཤིས་ལྗོངས་ནས་རང་རྒྱ་གར་གནས་སྐོར་དུ་འགྲོ་
རྒྱུའི་རོགས་ཁམས་གྲྭ་གཉིས་དང་མོ་ཊ་བཅས་བཏང་བ་འབྱོར། དེ་ནས་མཁྱེན་བརྩེ་
རིན་པོ་ཆེ་དཔོན་སློབ་རྣམས་བལ་ཡུལ་དུ་ཕེབས་ཤིང་ཕྲན་པ་ཁུ་དབོན་ཁམས་གྲྭ་གསུམ་

སོགས་རྒྱ་གར་གནས་སྐོར་དུ་སོང་། ཞག་འགའ་ནས་རྡོ་རྗེ་གདན་དུ་བསླེབས། འབྲོང་
གསར་མཁྱེན་རྩེའི་དགོན་ནང་དུ་གཞིས་ཕབ། དེར་མཚུར་ཕུའི་སྒྲུབ་བླ་ཀར་ལུ་རིན་པོ་
ཆེ་བཞུགས་པ་མཇལ། རྡོ་རྗེ་གདན་གྱི་གནྡྷོ་ལར་རྟེན་མ་ཧཱ་བོ་དྷི་བཞུགས་པ་མཇལ་
བས་དག་པའི་ཞིང་དུ་སླེབ་པ་སྙམ་པའི་ཚད་ལས་འདས་པའི་དགའ་དད་སྤྲོ་བ་འཕེལ་
བས་མཆི་མ་འཁྲུག་པ་བྱུང་། ཉིན་བཅུ་ཙམ་བསྡད་རིང་ཕྱག་བསྐོར་སྟོང་མཆོད་ན་བཟའ་
དང་མཎྜལ་འབུལ་བ་སོགས་གཡེལ་མེད་བྱས་ཤིང་སྨོན་ལམ་བཏབ། བྱང་ཆུབ་ཤིང་དྲུང་
དུ་རྒྱ་གར་གྱི་དགེ་སློང་ཤིན་ཏུ་བགྲེས་པ་ཞིག་དང་གཞན་དགེ་སློང་བགྲེས་སོང་འགས་
གཞོན་ནུ་གཅིག་ལ་དགེ་སློང་སྒྲུབ་བཞིན་པ་མགོ་མཐར་མཇལ་བས་དགེ་སློང་དེ་རྣམས་
ཀྱིས་ལས་ཆོག་མཐའ་དག་སམ་ཀྲི་ཏའི་སྐད་ཀྱིས་ཐུགས་ཐོག་ནས་གསུངས་ཤིང་ཕྱག་
ལེན་རྣམས་གོ་རིམ་ང་ཚོའི་དང་གཅིག་པར་འདུག་པས་ཡིད་ཆེས་ཀྱི་དད་སྤྲོ་བླ་ལྷག་ཐོབ།
དེ་ནས་ཆུ་བོ་ནེ་རཉྫ་ན་དང་། ཞིང་པའི་བུ་མོས་འོ་ཐུག་ཕུལ་གནས་དང་། ཧ་ཧར་དགོད་
པའི་དུར་ཁྲོད་སོགས་མཇལ། དུར་ཁྲོད་བསིལ་བ་ཚལ་དུ་སོང། ཤ་ཝ་རིའི་སྒྲུབ་ཕུག་
ཙན་དན་རྐང་གཅིག་ཤིན་ཏུ་མཐོ་བའི་དྲུང་དུ་ཕྱག་བཞི་པའི་བསྐང་གསོལ། ཚོགས་
མཆོད་བསྐང་བཤགས་སོགས་རྒྱས་པར་བཏང་ཞིང་དེར་དགེ་ལུགས་ཀྱི་གྲྭ་ཁ་ཤས་
བཞུགས་འདུག་པ་རྣམས་ཀྱིས་མཆོད་ཆས་མར་མེ་ཚོགས་རྫས་སོགས་མཐུན་སྦྱོར་
ལེགས་པོ་མཛད་སོང་། དེ་ནས་སླར་ལོག་པ་ན་རི་སྐེད་མཚམས་དེར་ཐང་དཀྱིལ་དུ་
མཆོད་རྟེན་ཞིག་གི་ཤུལ་རྗེས་གསལ་བར་མཐོང་བས་སྔར་དཔལ་ཆེན་རྒ་ལོས་མགོན་
པོའི་ཞལ་གཟིགས་པའི་གནས་དེ་ཡིན་པར་ཡིད་ཆེས་བྱུང་། གྷ་ཡི་གྲོང་དུ་མཆོད་རྟེན་
རྣམ་དག་ཡིན་ཟེར་བ་མཇལ། འོད་མའི་ཚལ་དུ་རི་པིན་གྱིས་བཞེངས་པའི་ཐུབ་དབང་

ལྷ་ཁང་ཆེན་པོ་མཇལ། འབར་བའི་ཕུག་ཏུ་བཀའ་བསྡུ་ཕུག་པ་མཇལ་ཞིང་། ཤིང་རྟར་
བསྡད་དེ་མ་སྐྱེས་དགྲའི་ཕོ་བྲང་ས་འོག་ཏུ་ཡོད་པ་མཇལ། བྱ་རྒོད་སྤུངས་རིའི་རྩེར་གློག་
ཐག་རྒྱུད་ནས་ཕྱིན་ཏེ་རི་པིན་གྱིས་བཞེངས་པའི་སངས་རྒྱས་རིང་བསྲེལ་གྱི་མཆོད་རྟེན་
མཇལ། མི་རིང་བ་ན་སངས་རྒྱས་ཀྱིས་བཀའ་བར་པའི་ཆོས་ཁྲི་མཇལ་ཞིང་ཕྱག་མཆོད་
དང་ཟབ་མདོ་རྡོར་གཅོད་སོགས་བཀླགས་ཤིང་ཟབ་མོའི་དོན་ལ་དད་མོས་ཀྱིས་སྨོན་
ལམ་ནན་ཏན་དུ་བཏབ། ཙཎྜ་གོ་མིའི་ཁྲུས་ཆུ་ལས་ཁྲུས་དང་བྱིན་རླབས་ཞུས། རི་
འདབས་དེར་བསིལ་བ་ཚལ་གྱི་དུར་ཁྲོད་ཟེར་བ་རོ་བསྲེག་རྒྱུན་མི་ཆད་པ་ཞིག་འདུག་
པར་ལུས་སྦྱིན་དང་བསྔོ་སྨོན་བྱས། དེ་ནས་རྒྱལ་པོའི་ཁབ་ཀྱི་འགག་སྒོ་བརྒྱུད་རྒྱལ་པོའི་
ཕོ་བྲང་གི་ཤུལ་རྗེས་རྙིངཔ་ཐར་ཐོར་རྣམས་མཇལ་ཞིང་གྲོང་གསེབ་ནས་རིམ་བརྒྱུད་ཀྱི་
དཔལ་ནཱ་ལེནྡྲའི་གཙུག་ལག་ཁང་གི་ཤུལ་དུ་བསླེབས། གཙུག་ལག་ཁང་ཆེན་དྲུག་དང་
ཀུན་དགའ་ར་བ་ཤིན་ཏུ་མང་པོ་དང་། མཆོད་རྟེན་མང་པོ་བཅས་ཀྱི་ཤུལ་རྣམས་མཇལ་
ཞིང་སྔོན་གྱི་པཎ་གྲུབ་ཧ་ཅང་མང་པོ་ཕེབས་པ་དེ་རྣམས་ཀྱི་རྣམ་ཐར་རེ་དྲན་པ་དང་། ད་
ལྟའི་སྣང་ཚུལ་མཇལ་བས་དད་པ་དང་སྤྲོ་བ་དང་སྐྱོ་བ་དབྱེ་འབྱེད་མི་ཤེས་པས་མཆི་མ་
མང་པོ་བླག་པ་བྱུང༌། སྔར་གྱི་མགོན་ཁང་གི་ཤུལ་ཡིན་ཟེར་བའི་ས་དོང་ཞིག་ཏུ་ཁང་
ཤུལ་ཞིག་འདུག་པར་མགོན་པོའི་གསོལ་ཁ་དང་བསྟོད་པ་རྐང་བརྒྱད་གསང་བའི་གསོལ་
འདེབས་སོགས་གཏོན་ཅིང་གསོལ་སྨོན་ནན་ཏན་བགྱིས། སླར་ལོག་ཝ་ར་ཎ་སིར་ཕྱིན།
སངས་རྒྱས་ཀྱི་ལྷ་ཁང་དུ་སངས་རྒྱས་ཀྱི་གདུང་རུས་མཇལ། མཆོད་རྟེན་ལ་ཕྱག་བསྐོར་
གསོལ་སྨོན་བགྱིས། ལྔ་སྡེ་བཟངཔོས་སྟོན་པ་ཐོག་མར་མཇལ་བའི་དེའུ་མགོར་ལྷ་ཁང་
འདུག་པ་མཇལ། སློབ་གྲྭ་ཆེན་མོའི་ནང་མཇལ་སྐོར་བྱས། བཟང་གོས་ཟ་འོག་སྣ་

ཚོགས་འཐག་སར་ལྟད་མོར་སོང་། དེ་ནས་མཉན་ཡོད་དུ་ཕྱིན། སྟོན་པ་ལོ་ཉི་ཤུར་
དབྱར་གནས་པའི་གཟིམ་ཁང་གི་རྨང་གཞི་དང་། ཤ་རིའི་བུ་སོགས་ཉན་ཐོས་རྣམས་ཀྱི་
སྐུ་གདུང་མཆོད་རྟེན། ཆོ་འཕྲུལ་ཆེན་པོའི་ཚེམས་ཤིང་གི་སྡོང་པོ་ཤིན་ཏུ་ཆེ་བ་རྣམས་
མཇལ་ཞིང་མགོན་མེད་ཟས་སྦྱིན་གྱི་ཁྱིམ་ཤུལ། གཙུག་ལག་ཁང་དང་ཀུན་དགའ་ར་
བའི་ཤུལ་རྣམས་མཇལ། ཆུ་བོ་གངྒཱའི་ཟམ་ཆེན་བརྒལ་ཞིང་རིམ་བརྒྱུད་ཀྱིས་རྩྭ་མཆོག་
གྲོང་དུ་བསླེབས། སྟོན་པའི་བཞུགས་ཁང་དང་། མྱང་འདས་ཀྱི་སྐུ། མཆོད་རྟེན་དེའུའི་
རྣམ་པ་བཅས་མཇལ་བསྐོར་ཕྱག་མཆོད་བྱས། དེ་ནས་རིམ་པས་སླར་ལོག་སྟེ་བཀྲ་
ཤིས་ལྗོངས་སུ་བསླེབས་ཤིང་། ཆོས་མགོན་རིན་པོ་ཆེ་དང་ཁམས་སྤྲུལ་རིན་པོ་ཆེ་སོགས་
མཇལ། མཆོག་གཏེར་བླ་མ་ནོར་ལྷ་དང་། ཆོས་རྡོར་ཛམ་དཀར་སོགས་དབང་འགའ་
ཙམ་ཕུལ། ཁམས་སྒར་དགོན་ལག་སྒྲོལ་མ་ལྷ་ཁང་དུ་འོང་དགོས་གསུངས་བལྟར་ཕྱིན།
སྒྲོལ་ཆོག་དང་རབ་གནས་སྒྲོལ་མའི་ཁྲོམ་དབང་སོགས་བྱས། ཨར་ཅོ་བླ་མ་ཀུན་དགའ་
ནས་འབོད་སྐུལ་ལྟར་ཕྱིན། ཚེ་སྒྲུབ་གཡང་སྐྱབས་ཁྲོམ་དབང་བཅས་དང་། དེ་གའི་
སློབ་གྲྭ་ནས་བོས་པར་ཕྱིན། འཇམ་དབྱངས་རྗེས་གནང་དང་གང་བློའི་བཤད་ལུང་
བགྱིས། གཞན་རྒྱ་གར་ཁམས་པ་འགའི་འདོད་མོས་ལྟར་སོ་སོར་ཁྱིམ་ཁྲུས་རབ་གནས་
སོགས་བགྱིས། ཟ་ཧོར་རྒྱལ་ས་མན་དྲིས་སུ་བསླེབས། སྔར་གྱི་རྒྱལ་ཁང་རྙིང་པ་ལྷག་
འདུག་པ་དང་། མནྡྷ་རཱ་ཝའི་བཞུགས་ཤུལ་གྱི་དོང་རིང་པོ་སོགས་མཇལ། རི་མགོར་
མཚོ་པདྨ་མཇལ་དུ་ཕྱིན། འཛི་སྒར་དགོན་པ་ནས་བསུ་བ་སེར་ཕྲེང་སྣེ་ལེན་བཅས་དེར་
བསྡད། ཕྱིའི་ཉིན་ནས་མཚོ་སྐོར་དང་སྔགས་པ་གྲྭ་ཚང་མཇལ། མཚོ་ཁར་ཚོགས་
འཁོར་ཕུལ་བར་འཛི་སྒར་དགོན་པས་གྲ་སྒྲིག་རྒྱས་པར་མཛད། དེར་འདུས་ཡོངས་ལ་

ཁྲོམ་དབང་བགྱིས། ལུང་དཀར་དགོན་ནང་དུ་གདན་ཞུས་ལྟར་ཕྱིན། བསུ་བ་སྣེ་ལེན་
སོགས་བཟང་པོར་མཛད། ཕྱི་རྒྱལ་དུ་འཁྲུངས་པའི་ལྷོ་འབྲོང་སྤྲུལ་དང་། དབོན་སྤྲུལ་
སོགས་ལ་མཇལ་འཕྲད་བགྱིས། དབུ་རྩེར་ཕྱིན་འཛི་སྒར་མཁན་པོ་དབང་རྡོར་ནས་སྣེ་
ལེན་མཛད། དེར་བཞུགས་སྒྲུབ་གྲྭ་རྣམས་ལ་ལེའུ་བདུན་དང་ཕྱག་ཆེན་གསེར་ཞུན་གྱི་
ཆོས་འབྲེལ་ཕུལ། མནྡྷ་རཱ་ཝའི་སྒྲུབ་ཕུག་དང་སྐུ། གུ་རུའི་སྐུ་སོགས་དང་། གུ་རུའི་
ཕྱག་ཞབས་ཀྱི་རྗེས་རྣམས་མཇལ། དེ་ནས་རིམ་པས་སླར་ལོག་བཀྲ་ཤིས་ལྗོངས་སུ་
བསླེབས། མཆོག་གླིང་སྲས་ཨོ་རྒྱན་སྟོབས་རྒྱལ་གྱིས་འོང་དགོས་གསུང་ལྟར་བྷི་རིར་
སོང་། རླངས་འཁོར་དང་འཕྲུལ་རྟ་སོགས་ཀྱིས་བསུ་བ་དང་། སེར་ཕྲེང་སོགས་སྣེ་ལེན་
མཛད་ཅིང་དཀོན་སྤྱིའི་ཚོགས་དང་གཡང་སྒྲུབ་རབ་གནས་ཁྲོམ་དབང་སོགས་བྱས།
རང་ལོ་ང་བརྒྱད་པར། ཤེས་རབ་གླིང་ནས་བསུ་བ་འབྱོར་ནས་དེར་ཕྱིན། སི་ཏུ་རིན་པོ་
ཆེ་མཇལ། བཀུར་བཟོས་དང་གནང་སྐྱེས་སྩལ། འདུ་ཁང་གསར་རྒྱག་གི་ས་ཆར་རབ་
གནས་དགོས་གསུང་ལྟར་བསྒྲུབས། བཀྲས་ལྗོངས་གཞིས་ཆགས་ཀྱི་ཁྱིམ་ཚང་འགའི་
རེ་འདོད་ལྟར་སོ་སོར་ཕྱིན་ཅིང་། ཞི་ཁྲོ་གཡང་སྐྱབས་ཚེ་དབང་སོགས་གང་མོས་
བསྒྲུབས། སྐབས་འདིར་སྔར་ཁམས་ཕྱོགས་ཀྱི་འབྲུག་དགོན་འགས་ཆོས་མགོན་རིན་
པོ་ཆེའི་མདུན་སྤྲུལ་སྐུ་འགའ་ཞིག་ངོས་འཛིན་གནང་གྲུབ་ཞུས་ཡོད་པའི་གྲས། འཁྲུལ་
ཞིག་ས་སྤྲུལ་གྱི་ཡང་སྲིད་དེ་ངོས་ཀྱི་ཚ་བོ་པདྨ་ཕྲིན་ལས་ཡིན་པར་བརྟགས་ཡིག་དང་
མཚན་སོགས་གསལ་པོར་གནང་མཛད་པ་ཉིད། རྡོར་རྫོང་རིན་པོ་ཆེས་གཙོས་བཀྲ་ཤིས་
ལྗོངས་དབུ་འཛིན་རྣམས་ཀྱིས་ཆོས་མགོན་རིན་པོ་ཆེས་སྤྲུལ་སྐུ་ངོས་འཛིན་གནང་བའི་
ཐོག་མ་ཡིན་པ་དང་། འཁྲུལ་ཞིག་དགོན་ཁམས་པའི་དགོན་ལག་རྣམས་ཀྱི་ནང་ནས་

ལོ་རྒྱུས་རིང་ཞིང་གཙོ་ཆེ་བ་ཞིག་ཡིན་པ་སོགས་རྒྱུ་མཚན་གང་ཐད་ནས་ཁམས་སྒར་གྱི་
གདན་སར་ཁྲི་འདོན་མཛད་གལ་ཆེ་ཞེས་གསུངས་ནས། རྒྱལ་ཟླའི་ཚེས་བརྒྱད་ཟླ་བ་གྲོ་
ཞུན་གྱི་སྦྱོར་བ་བཟང་པོའི་ཉིན་སྔ་ཆར་ཆོས་མགོན་རིན་པོ་ཆེར་གཙུག་ཕུད་ཕུལ་ཞིང་
དཔལ་ལྡན་ངག་དབང་མཐུ་སྟོབས་ཡོན་ཏན་རྒྱ་མཚོ་དཔལ་བཟང་པོ་ཞེས་པའི་མཚན་
གསོལ་བ་དང་། བཀྲ་ཤིས་ལྗོངས་ཀྱི་གཙུག་ལག་ཁང་དུ་ཆོས་མགོན་རིན་པོ་ཆེ་དང་།
ཁམས་སྤྲུལ་རིན་པོ་ཆེ། རྡོར་རྫོང་རིན་པོ་ཆེ། འཛི་སྒར་རིན་པོ་ཆེ། ཆོས་རྒྱལ་རིན་པོ་
ཆེ། ཚོགས་གཉིས་རིན་པོ་ཆེ། གཞན་ཡང་བླ་སྤྲུལ་དང་ཁམས་པའི་གྲྭ་ཚང་། ཚེས་
བཅུའི་གྲྭ་བཅས་འཚོགས་ནས། གནས་བརྟན་ཆོ་ག་དང་འབྲེལ་བའི་ཁྲི་འདོན་གྱི་མཛད་
སྒོ་རྒྱས་པར་མཛད་ཅིང་། རིན་པོ་ཆེ་རྣམས་སོ་སོས་སྐུ་གསུང་ཐུགས་རྟེན་དང་སྐུ་ཆས་
ཉེར་སྤྱད་རིགས་སོགས་གནང་བ་དང༌། གྲྭ་མང་གིས་མཇལ་དར་དང་ཁྲི་འབུལ་སྣ་
ཚོགས། གཞིས་ཆགས་མང་ཚོགས་ནས་ཀྱང་དེ་ལྟར་ཕུལ་ཞིང་མཛད་སྒོ་རྒྱས་པར་
གནང་། དེ་ནས་དྷ་རམ་སར་སོང་ཞིང་རྒྱལ་བ་རིན་པོ་ཆེར་མཇལ་ཞུས་ཀྱིས་སྙན་གསན་
ཕུལ་བས་མཇལ་ཁ་ཐོབ་ཅིང་མཇལ་རྟེན་ཕུལ། སྤྱི་བྱེའི་གནས་ཚུལ་སོགས་གསུང་
འཕྲོས་ཡུན་རིང་གནང་། སྟོན་པའི་སྐུ་ལི་རྙིང་དང་། སྣར་ཐང་སྤར་མའི་བརྒྱད་སྟོང་
གླེགས་བམ་ལ་རྒྱལ་བ་རིན་པོ་ཆེ་ཉིད་ཀྱི་ཕྱག་བྲིས་ཕྱག་ཐམ་བཅས། གོང་མ་ཐུབ་
བསྟན་རྒྱ་མཚེའི་དབུ་སྐྲའི་སཙྪ་དང༌། ཁོང་ཉིད་ཀྱི་དབུ་སྐྲའི་སཙྪ་བཅས་སྐུ་གསུང་
ཐུགས་རྟེན་དང་། སྐུ་པར་རིགས། དམ་རྫས་རིགས། བཟང་གོས་སེར་ཡུག །ནང་
མཛོད་སེར་པོ་བཅས་གནང་སྐྱེས་སྩལ་ཞིང་། ཁོང་དང་ལྷན་དུ་སྐུ་པར་བསྐྱོན། ལུགས་
གཉིས་ཀྱི་བཀའ་སློབ་མང་པོ་གནང་ཞིང་གཟིམ་ཁང་ཕྱི་ནང་རྣམས་མཇལ་ཁར་ཁྲིད་ཅིང་

གཟིམ་ཁང་ཕྱི་སྒོ་བར་ཕེབས་ནས་དབུ་ཐོད་གནང་ནས་སྨོན་ལམ་མཛད་པ་སོགས་
བཀའ་དྲིན་བསྩལ་ཞིང་། ཚོམས་ཆེན་དུ་སྣེ་ལེན་གནང་། དཔེ་མཛོད་ཁང་དུ་ཕྱིན་ནས་
དཔེ་ཚོགས་རྣམས་མཇལ་ཞིང་དཔེ་མཛོད་འགན་འཛིན་དེས་མི་ལའི་མགུར་འབུམ།
དྭགས་པོའི་ཐར་རྒྱན། ལམ་རིམ་ཆེན་མོ་བཅས་ཀྱི་གླེགས་བམ་དང་། དེབ་ཐེར་སྣ་
ཚོགས། སྒྲུང་དཔེ་སྣ་ཚོགས་སོགས་ཀྱི་དཔེ་དེབ་མང་པོ་བཅས་སྐྱེས་སུ་ཐོབ། ཕྱིའི་ཉིན་
པར་རྒྱལ་བ་རིན་པོ་ཆེས་བཀའ་ཆོས་གནང་བའི་གྲལ་དུ་སོང་ཞིང་བཞུགས་ཁྲིའི་དྲུང་རང་
དུ་བཞག་བྱུང་བས་བྱང་ཆུབ་ལམ་སྒྲོན་གྱི་ཁྲིད་ལུང་གནང་བའི་ཐུན་གཅིག་ཐོབ། སླར་
ལོག་པའི་ལམ་ཁར་ཏིལླི་པས་རྫུ་འཕྲུལ་མཛད་པའི་རྡོ་བར་སྣང་མཇལ་ཞིང་བཀྲ་ཤིས་
ལྗོངས་སུ་བསླེབས། གནས་ཆེན་ཛ་ལནྡྷ་ར་ཏེ་ཀང་ར་ཞེས་པར་ཕྱིན་མཇལ་སྐོར་རེ་བྱས།
ཛྭ་ལ་མུ་ཁེ་ཞེས་ཞིང་སྐྱོང་གི་མཁའ་འགྲོ་མ་འབར་བའི་གདོང་ཅན་གྱི་གནས། ས་ལ་མེ་
འབར་ཆུ་ལ་མེ་འབར་ཞེས་པ་མཇལ། གཞན་ཡང་ཁམ་མོ་ཀུ་ལུ་ཏ་དང་། ལྷ་མོ་ལུ་མའི་
རྣ་རྒྱན་ཆུ་ཚན་སོགས་དེའི་ཉེ་སྐོར་གྱི་རྟེན་གནས་ཕལ་ཆེ་བ་མཇལ་གྲུབ་ནས་སླར་ལོག
བལ་ཡུལ་དུ་བསླེབས་ཤིང་བླ་མ་རྣམས་མཇལ། མཁྱེན་བརྩེ་རིན་པོ་ཆེས་ཚོགས་ཆེན་
འདུས་པའི་སྨན་སྒྲུབ་མཛད་པའི་གྲལ་དུ་ཉིན་གཅིག་འཚོགས། འབྲུག་ལུགས་བརྒྱུད་
པའི་བྱང་ཆུབ་སེམས་སྡོམ་འབུལ་དགོས་གསུངས་པ་ལྟར་མཁྱེན་བརྩེ་རིན་པོ་ཆེ་དང་རྫོང་
གསར་མཁྱེན་སྤྲུལ། མཉེན་པ་སྤྲུལ་སྐུ་སོགས་བླ་སྤྲུལ་མང་པོར་ཕུལ། ཨ་སུ་རར་སོང་
ནས་རང་དང་། པདྨ་ཕྲིན་ལས། ཁམས་སྒར་གྲྭ་བསོད་བསྟན་བཅས་རཏ་ཕུར་གསང་
སྒྲུབ་ཀྱི་བདུན་མཚམས་གཅིག་བསྡད་པས་ཐོག་མར་འཚུབ་ལྷོང་རེ་བྱུང་ཞིང་རྗེས་སོར་
རྟགས་མཚན་ལེགས་པོ་རེ་བྱུང་། དེར་བཞུགས་སྒྲུབ་གྲྭ་བ་རྣམས་ལ་སྨིན་གླིང་རྡོར་

སེམས་ཀྱི་དབང་ལུང་བྱས། བལ་པོ་ཕམ་མཐིང་པའི་ཐུགས་དམ་རྟེན། ཕར་སིན་རྡོ་རྗེ་
ཕག་མོའི་མདུན་ཕག་མོའི་ཚོགས་བརྒྱ་དང་མཆོད་པ་རྒྱས་པར་ཕུལ། སྤྱང་སྟི་རྡོ་རྗེ་ཕག་
མོ་མཇལ་དུ་སོང་བས་དཀོར་གཉེར་མེད་སྟབས་མཇལ་མ་ཐུབ་ཀྱང་ཕྱི་ནས་མཆོད་སྨོན་
བགྱིས། དུར་ཁྲོད་ར་མ་དོ་ལིར་ཕྱིན་པས་རོ་སྲེག་པ་དང་འགྲིག །ལུས་སྦྱིན་དང་སྨོན་
ལམ་བགྱིས། དེའི་གོང་དེར་ལྷ་ཁང་གཅིག་ན་ཕག་མོ་རིགས་གསུམ་བཞུགས་པ་མཇལ་
ཞིང་མཆོད་སྨོན་བགྱིས། གྲོང་གསེབ་ཅིག་ན་དགེ་སློང་མ་དཔལ་མོའི་སྒྲུབ་ཕུག་ས་ཕུག་
རིང་པོ་ཞིག་ན་སྤྱན་རས་གཟིགས་ཀྱི་ལྷ་ཁང་ཆུང་ངུ་ཞིག་འདུག་པ་མཇལ་ཞིང་མཆོད་
སྨོན་བགྱིས། བོད་ཐང་མགོན་པོ་ཞེས་སློབ་དཔོན་ཀླུ་སྒྲུབ་ཀྱི་ཕྱག་བཟོར་གྲགས་པ་
འཕགས་པ་ཤིང་ཀུན་གྱི་བཀའ་སྲུང་ཤིན་ཏུ་བཀའ་གཉན་པ་མཇལ་ཞིང་ཆང་ཕུད་མར་མེ་
སོགས་དང་གསོལ་མཆོད་ཕྲིན་བཅོལ་བགྱིས། གླང་རི་ལུང་བསྟན་གྱི་རི་རྩེ་ཤིན་ཏུ་མཐོ་
བར་ཕྱིན། སྟོན་པའི་བཞུགས་ཁྲི་དང་མཆོད་རྟེན་མཇལ་བསྐོར་དང་། བསང་མཆོད་རི་
ཁྲུས་ཀླུང་རྟ་འབུལ་བ་སོགས་བྱས། རི་འདབས་དེར་མགོན་པོ་ཀླུ་སྒྲུབ་དང་སློབ་དཔོན་
ཀླུའི་བྱང་ཆུབ་ཀྱི་སྒྲུབ་ཕུག་ཏུ་སངས་རྒྱས་ཀྱི་སྐུ་བདུད་རྩི་འབབ་བཞིན་པ་ངོ་མཚར་ཅན་
མཇལ། འཕགས་པ་ཤིང་ཀུན་གྱི་རྒྱབ་ཕྱོགས་སུ་འཇམ་དབྱངས་བཞུགས་ཁྲི་ཞེས་
འཇམ་དབྱངས་སྤྲུལ་པའི་དགེ་སློང་རྫུ་འཕྲུལ་ཅན་གྱི་བཞུགས་ཁྲི་དང་མཆོད་རྟེན་མཇལ།
ཤིང་ཀུན་རྒྱབ་ཕྱོགས་སུ་སློབ་དཔོན་དབྱིག་གཉེན་གྱི་སྐ་གདུང་མཆོད་རྟེན་མཇལ་བསྐོཪ་
བྱས། ཨ་མི་རི་ཀའི་སྦྱིན་བདག་སབ་ནས་མཐུན་སྦྱོར་སྒོས་རང་དང་དབོན་པད་ཕྲིན།
མཁྱེན་བརྩེ་ཡེ་ཤེས། སེང་བྲག །ཚོགས་གཉིས་རིན་པོ་ཆེ། དར་ཐང་སྤྲུལ་སྐུ་ཀུན་
དགའ་བཅས་ཀྱིས་གཙོས་དཔོན་སློབ་བཅུ་དྲུག་གནམ་གྲུར་བྱོན་རི་མགོར་བབ་ཅིང་

ཞབས་ཐང་དུ་རྫ་རི་མཐོན་པོ་བརྒྱུད་དེ་ལ་རྩེར་ཕྱིན་པ་ན་འཇའ་ཚོན་དང་འཇའ་སྤྲིན་མང་
པོ་འཁྲིགས་པ་བྱུང་། དེར་ཞག་མལ་བྱས་ནས་བཞུགས། ཕྱིའི་ཉིན་ཧ་ལེ་ཤ་ཞེས་བྲག་
ཕུག་མ་ར་ཏི་ཀར་འབྱོར། རང་ཁུ་དབོན་འཆི་མེད་འཕགས་མའི་བསྙེན་མཚམས་ཉིན་
བདུན་ལ་བསྡད་ཅིང་དངོས་གྲུབ་ལེན་ཆོག་བཏོན་སྐབས་རི་དེའི་སྟེང་ཁོ་ནར་ཆར་རྒྱུན་
བབ་པས་རྟེན་འབྱུང་ལེགས་པར་སེམས། སྒྲུབ་ཕུག་ནང་དུ་དཀོན་སྤྱིའི་ཚོགས་མཆོད་
རྒྱས་པར་བཏང་ཞིང་མཐའ་སྐོར་ཐེངས་འགའ་སོང་ལ་གནས་རི་གཅིག་པོ་དེར་ཤིང་གི་
རིགས་སྣ་ཚོགས་མང་པོ་སྐྱེས་ཤིང་མཐའ་སྐོར་གཞན་དུ་དེ་ལྟར་མི་འདུག །ཤིན་ཏུ་
དངས་སྤྲོ་ཞིང་ཏིང་འཛིན་འཕེལ་བར་བྱུང་། སླར་ལོག་པའི་ལམ་ཁར་རྡོ་རྗེ་ཕག་མོའི་སྐུ་
རང་བྱོན་ཆེན་པོ་ཞིག་གི་གསང་གནས་ནས་ཆུ་རྒྱུན་བབས་པ་མཚོར་འཁྱིལ་བའི་ནང་
ནས་སིནྡྷུ་ར་སྤུས་ལེགས་དྲི་བཟང་འཐུལ་བ་མང་པོ་ཐོབ། གནམ་གྲུར་ཞུགས་ཏེ་སླར་
བལ་ཡུལ་དུ་ལོག །དེ་ནས་བན་ཆེན་དགོན་ནས་འོང་དགོས་གསུངས་པ་ལྟར་ཕྱིན།
སེར་ཕྲེང་རོལ་བསུ་བཅས་སྣེ་ལེན་མཛད། གཙུག་ལག་ཁང་ལ་རབ་གནས་དགོས་
གསུངས་པར་དཀོན་སྤྱིའི་སྒོ་ནས་རབ་གནས་བྱས་ཤིང་བསྟན་དགའ་རིན་པོ་ཆེ་གཙོས་
གྲྭ་ཚང་སོགས་ལ་ཚེ་དབང་བྱས། ཁྲ་རིག་དཔལ་ལུ་རིན་པོ་ཆེ་དང་། དིལ་ཡག་ཟླ་སྤྲུལ་
རིན་པོ་ཆེ་སོ་སོས་བོས་པ་ལྟར་ཁྲ་རིག་དགོན་དང་། དིལ་ཡག་དགོན་སོ་སོར་ཕྱིན་ཅིང་།
རྟེན་ཁྲུས་རབ་གནས་སོགས་ཐུགས་མོས་ལྟར་སྒྲུབ་ཅིང་སོ་སོའི་རྟེན་གསར་རྙིང་རྣམས་
མཇལ། གནང་སྐྱེས་སོགས་བཀུར་བཟོས་མཛད། བཀའ་རྙིང་དགོན་ནས་སྤྲུལ་སྐུ་ཆོས་
ཀྱི་ཉི་མ་སྐུ་མཆེད་ཀྱིས་འབོད་གནང་ལྟར་ཕྱིན་ནས་ཚེ་དཀར་གྱི་སྒྲུབ་ཆེན་འཚེག་འདུག་
པར་ཉིན་གཅིག་ཞུགས། ཁོང་གི་སློབ་མ་ཕྱི་གླིང་པ་འགའ་ལ་ཕྱག་ཆེན་གྱི་ཆོས་འབྲེལ་

རེ་བྱས། ཁམས་གཟིམ་འབྲོང་སྤྲུལ་སྐུ་མདུན་ཕྱིན། སྣེ་ལེན་གང་ལེགས་དང་སྤྱི་བྱེའི་
གསུང་མོལ་ཞིབ་འཕྲོས་བྱུང་། བལ་ཡུལ་དུ་གཞིས་ཆགས་ཀྱི་ཁམས་པ་རྣམས་ཀྱིས་
འབོད་སྐུལ་བྱུང་བ་རྣམས་ལ་གཤིན་གསོན་གྱི་དོན་གང་མོས་འདོད་སྐོང་རེ་བགྱིས། དེ་
ནས་སྐབས་དེའི་དོན་རྣམས་དེ་ཙམ་གྱིས་བཞག་ནས། རང་ལོ་ང་དགུ་པར། སླར་ཕ་
ཡུལ་དུ་ལོག་རྒྱུར་ཕྱོགས་ནས་མཁྱེན་བརྩེ་རིན་པོ་ཆེ་དང་སྤྲུལ་སྐུ་ཨོ་རྒྱན་རྣམས་ལ་
མཇལ་བསྐྱར་ཞུས། ཚོགས་གཉིས་རིན་པོ་ཆེ་དང་། སྤྲུལ་སྐུ་ཆོས་ཉི་རིན་པོ་ཆེ་སོགས་
དཔོན་སློབ་མང་པོས་ཏ་ཏོ་པ་ཎི་བར་སྐྱེལ་ཐུང་གནང་ཞིང་། དེ་ནས་ས་སྤྲུལ་སོགས་ངེད་
ཅག་འགྲམ་བརྒྱུད་གཉའ་ནང་དུ་བསླེབས། རྗེ་བཙུན་མི་ལ་དང་རས་ཆུང་པའི་སྒྲུབ་ཕུག་
གྲོད་པ་ཕུག་མཇལ། བླ་མཆོད་དང་ཚོགས་མཆོད་ཕུལ། རྣམ་ཐར་དྲན་བཞིན་གདུང་
ཤུགས་ཀྱིས་གསོལ་བ་བཏབ་པས་མོས་གུས་ཀྱིས་མཆི་མ་མང་དུ་འཁྲུག་པའི་བྱིན་
རླབས་ཀྱི་ཟིལ་ཆེན་པོ་ཐོབ། དིང་རི་བརྒྱུད་བཀྲ་ཤིས་ལྷུན་པོར་བསླེབས། ཕྱིའི་ཉིན་
དགོན་པའི་ལྷ་ཁང་རྟེན་གསུམ་མཇལ་མཆོད་བྱས་ཤིང་། ཞ་ལུ་དང་། རྒྱང་རྩེའི་མཆོད་
རྟེན་དང་ལྷ་ཁང་རྣམས་མཇལ་ཞིང་རིམ་པས་ལྷ་གདན་དུ་བསླེབས། ཕྱིའི་ཉིན་པར་
དགོན་པའི་གྲྭ་ཚང་འགའ་དང་ཁྱིམ་མི་དང་སྦྱིན་བདག་འགའ་སོགས་མང་ཙམ་བསུ་བར་
འབྱོར། ཞག་ཤས་རིང་ཇོ་ཤཀ་སོགས་རྩེ་ཤོད་ཀྱི་ལྷ་ཁང་དང་དགོན་པ་རྣམས་མཇལ་
སྐོར་མཆོད་འབུལ་བགྱིས། བདེ་ཆེན་ཆོས་འཁོཪ་མཇལ་དུ་སོང་རྟེན་རྣམས་མཇལ་ཞིང་
གྲྭ་ཚང་ལ་མང་ཇ་དང་ཕྱག་འགྱེད་སོགས་ཕུལ། ཆོས་མགོན་རིན་པོ་ཆེས་དགོན་པ་ལ
ཐེབས་དངུལ་མང་ཙམ་བསྐུར་གནང་རྣམས་རྩིས་འབུལ་ཞུས། མང་ཚོགས་ལ་ཁྲོམ་
དབང་བགྱིས། ལྷ་ས་ནས་ཅོག་གྲྭ་རིན་པོ་ཆེ་མཇལ་ཞིང་ཕྱག་རྟེན་ཕུལ། ཇོ་ཤཱཀ་རྣམས་

ལ་གསེར་གསོལ་ཐེངས་གཉིས་དང་སྟོང་མཆོད། ཚོགས་མཆོད་སོགས་ཕུལ། ལྷ་སར་
གནས་པའི་ནང་ཆེན་དང་གོ་འཇོ་སོགས་ཀྱི་སྦྱིན་བདག་ཁག་མང་ཙམ་གྱིས་སྣེ་ལེན་དབུ་
ཐོན་ལེགས་འབུལ་སོགས་འབྱོར། བྱང་ལམ་ནས་རིམ་པས་ཐེགས་ཤིང་ཟི་ལིང་དུ་
བསླེབས། སྐུ་འབུམ་དགོན་མཇལ་སྐོར་བགྱིས། རིམ་བརྒྱུད་སྐྱེ་མདོར་ཕྱིན་ནས་ནང་
ཆེན་མ་སྲས་རྣམས་ལ་ཞལ་འཕྲད་དང་གཞི་བྱེས་ཞལ་འཕྲོས་ཞིབ་མོལ་བྱུང་།
དྷཱིཿའབྲུག་སོགས་དགོན་པ་དང་སྦྱིན་བདག་རྣམས་ཀྱིས་དབུ་ཐོན་ལེགས་འབུལ་སོགས་
འབྱོར། དེ་ནས་ནང་ཆེན་དུ་སོང་། ནང་སྒར་སྡེ་དགོན་གྱིས་ཆིབས་བསུ་ཐབ་བསུ་སེར་
ཕྲེང་བཅས་ཚེས་དགོན་དུ་འབྱོར། ཚོགས་མང་གིས་མཎྜལ་མཇལ་དཪ་སོགས་ཕུལ་
ཞིང་མཁོས་ཕབ། བླ་གྲྭ་རྣམས་ལ་མང་ཇ་ཁ་ཐག་འཇའ་འོད་རིན་པོ་ཆེ་རེ་དང་སྟོད་
འགག་རྒྱན་དྲུག་རེ་བཅས་ཕྱག་འགྱེད་ཕུལ། ཀིས་དགོན། རྫོགས་ལྕམ་དགོན། སྟག་
ཁ། རྒྱང་དགོན་སོགས་ཀྱི་བླ་གྲྭ་རིམ་འབྱོར་གྱིས་དབུ་ཐོན་སྣེ་ལེན་སོགས་འབྱོར།
དགོན་པ་བཞེངས་པའི་ལས་ཀ་སྔ་འཕྲོས་བསྐྱངས། རང་ལོ་དྲུག་ཅུ་པར། ནང་ཆེན་མ་
ཡུམ་བགྲེས་མོ་གཡུ་སྒྲོན་གྱིས་འཁྲུལ་ཞིག་ས་སྤྲུལ་བཀའ་ལུང་ཐོབ་པ་དེ་ཉིད་ཁྲི་འདོན་
རྟེན་འབྲེལ་མ་བྱས་ན་སྐུ་ཚེ་མཛད་ཕྲིན་ལ་མི་ལེགས་པས་ཅིས་ཀྱང་ཁྲི་འདོན་བྱེད་གལ་
ཆེ་ཞེས་ཡང་ཡང་གསུངས་པ་དང་། འཁྲུལ་ཞིག་སྡེ་དགོན་རྣམས་ནས་ཀྱང་དེ་ལྟར་རེ་
འདོད་ཆེ་ནའང་། ས་གནས་ཀྱི་གོང་རིམ་ནས་ཆོག་མཆན་བྱུང་གི་བར་གནས་སྐབས་
ཚེས་དགོན་རང་དུ་བཞུགས་ན་སྙམ་ཀྱང་། གོང་གསལ་དེ་དག་གིས་ནན་ཆེར་བྱུང་བས་
ས་གནས་རྫོང་གི་མགོ་ཁྲིད་ལ་དེ་ཚུལ་བཤད་པས། རྫོང་གཙོ་རྣམས་ནས་ཆོས་ལུགས་
ཀྱི་མཛད་སྒོ་རྐྱང་པའི་སྒོས་ཁྲི་འདོན་བྱས་ན་ཆོག་ཅེས་བློ་བབ་བྱས་པ་ལྟར། ཐ་སྐར་ཟླ་

བའི་ཉེར་བདུན་ཉི་མ་མེ་བཞིའི་འགྲུབ་པའི་སྦྱོར་བར་སྔར་འཁྲུལ་ཞིག་དགོན་གྱི་གཙུག་
ལག་ཁང་མེད་པར་སོང་ཤུལ་དེར་ཚོགས་གུར་ཕུབ་ཅིང་། འཁྲུལ་ཞིག་སྐྱབས་གནས་
སོགས་བླ་གྲྭ་དང་། རང་སོགས་ཚེས་བཅུ་དགོན་གྱི་བླ་གྲྭ། ཆོས་སེང་སོགས་བྱམས་
དགོན་གྱི་བླ་གྲྭ། གཅུང་མདོ་སྔགས་བསྟན་འཛིན་གཙོས་རྒྱང་དགོན་གྱི་བླ་གྲྭ། བསོད་
དབང་གཙོས་རྫོགས་ལྕམ་དགོན་གྱི་བླ་གྲྭཀརྨ་བློ་གྲོས་གཙོས་སྟག་དགོན་གྱི་བླ་གྲྭ་
བཅས་ཀྱིས་ཕེབས་སྐྱེལ་དང་། འཁྲུལ་ཞིག་སྐྱབས་གནས་སྤྲུལ་སྐུ་ནང་ཆེན་རྒྱལ་སྲས་
ཀུན་དགའ་གཙོས་འཁྲུལ་ཞིག་དགོན་གྱི་བླ་གྲྭ། སྐྱེད་ཚལ་ཡང་སྲིད་གཙོས་ཙོང་མདའ་
དགོན་གྱི་བླ་གྲྭ། ཕྲིན་ལས་ཀུན་ཁྱབ་གཙོས་ཝཾ་ལུང་དགོན་གྱི་བླ་གྲྭ། ལྕི་ཆུ་ཞང་གི་
མགོ་གཙོ་དང་། གསང་ནང་ཆེན་སྒར་ཆུང་སྲས་ཀྱིས་གཙོས་གསང་གཞུང་མང་ཚོགས་
བཅས་ཀྱིས་ཆིབས་བསུ་ཇ་ཐབ། སེར་བསུ་རོལ་བསུ་བཅས་རྒྱས་སྤྲོས་ཀྱིས་འཚོགས་
གུར་དུ་ཕུན་ཚོགས་བདེ་ཆེན་ཆོས་ཀྱི་འཁོར་ལོའི་བཞུགས་ཁྲིར་ཁྲི་འདོན་གྱི་མཛད་སྒོ་
གེགས་མེད་བཀྲ་ཤིས་ལུང་ལེགས་བྱུང་ཞིང་། དེར་བཞུགས་བླ་མ་ཡོངས་ཀྱིས་མང་
ཚོགས་ལ་ཁྲོམ་དབང་དང་དགོན་གཞུང་ལ་གཡང་སྒྲུབ་རབ་གནས་སོགས་མཛད།
དགུན་དེར་རང་དགོན་གྱི་གྲྭ་པ་ཡོངས་ལ་འབྲུག་ལུགས་ཀྱི་དཀྱིལ་ཆོག་རྣམས་དང་སྨིན་
ལུགས་ཀྱི་དཀྱིལ་ཆོག་རྣམས་ཀྱི་ཆོ་གའི་ཕྱག་ལེན་གདངས་དབྱངས་རོལ་མོ་ཐིག་རྡུལ་
ཚོན་གཏོར་བཟོ་གར་འཆམ་སོགས་ཀྱི་འཛིན་གྲྭ་བཙུགས་པས་སྦྱངས་འབྲས་ལེགས་པོ་
ཐོབ། རང་ལོ་རེ་གཅིག་པར། འཆི་མེད་འཕགས་མའི་བསྙེན་སྒྲུབ་ཟླ་བ་གསུམ་ཙམ་
བསྡད། དགོན་ཞབས་བླ་རྒན་སངས་རྒྱས་བསྟན་འཛིན་མཆོག་གིས་རྙིང་མ་བཀའ་མའི་
དབང་ལུང་དགོས་པར་ཡང་ཡང་བསྐུལ་མ་མཛད་པ་བཞིན་མཚམས་རྒྱ་གྲོལ་རྗེས་ཇ་པ་

དགོན་ཞབས་སུ་ཕྱིན་ནས་དགོན་ཞབས་ཀྱི་བླ་སྤྲུལ་རྣམས་དང་། གནས་མདོ་ཁ་སྤྲུལ།
རེབ་གོང་གྲུབ་དབང་ནམ་མཁའ། འཁྲུལ་ཞིག་ས་སྤྲུལ། ལྷོ་ཆགས་མེད་སྤྲུལ་སྐུ་
སོགས་བླ་སྤྲུལ་མང་པོ་དང་། གྲྭ་བཙུན་མང་པོར་རྙིང་མ་བཀའ་མའི་དབང་ལུང་རྫོགས་
པར་བྱས་རྗེས་དགོན་ཞབས་ཕུར་སྒྲུབ་ལ་འཚོགས་ནས་སླར་ཕྱིན། འཆར་ཅན་སྒྲུབ་
མཆོད་དང་ལས་ཀ་སོགས་བསྒྲུབས་པ་དང་། འཇའ་དམར་མ་ཎི་ཁར་ཐུགས་རྗེ་གསང་
འདུས་ཀྱི་སྒྲུབ་ཆེན་ཚུགས་པར་འབོད་སྐུལ་ནན་ཏན་བྱུང་བས་ཕྱིན། རྟེན་མཆོག་དེ་ཉིད་
ལ་ཁྲུས་གསོལ་རབ་གནས་སོགས་བགྱིས་པས་འཇའ་ཚོན་དང་མེ་ཏོག་གི་ཆར་སོགས་
རྟེན་འབྱུང་ལེགས་པར་བྱུང་། ཀིས་དགོན་ནས་གདན་ཞུ་ནན་ཏན་བྱུང་ནའང་ཐེངས་
འདིར་ཁོམ་པ་མ་བྱུང་། སྦྱིན་བདག་འགའ་རེའི་འདོད་སྐོང་བཅས་སླར་ལོག །རང་ལོ་
རེ་གཉིས་པར། ཟི་ཁྲོན་སྡེ་དགེའི་ཁུལ་གྱི་འབྲུག་དགོན་ཁག་རྣམས་དང་། ཁམས་སྒར།
འཛི་སྒར་སོགས་སྨད་ཕྱོགས་ཀྱི་འབྲུག་དགོན་རྣམས་ནས་སྔ་ཕྱིར་འབྲུག་ལུགས་ཀྱི་
དབང་ལུང་དགོས་གལ་ཆེ་བའི་སྐུལ་མ་ཡང་ཡང་མཛད་པར་བརྟེན་ལྷན་ཅིག་ཏུ་འབུལ་
རྒྱུའི་བརྡ་འཕྲིན་བཏང་བ་ལྟར། བདེ་ཆེན་ཆོས་འཁོར། གསང་སྔགས་ཆོས་གླིང་། རྒྱལ་
བྱེད་ཚལ། སྡིང་པོ་ཆེ་སོགས་སྟོད་ཕྱོགས་ཀྱི་བླ་གྲྭ་དང་། ཁམས་འཛི་གཙོས་འབྲུག་པ་
ཕུ་དགུར་གྲགས་པའི་དགོན་སྡེ་རྣམས་ཀྱི་བླ་གྲྭ་དང་། སྐྱིལ་ཀྲུང་དགོན་དང་ཀེ་དགོན་
སོགས་སྨད་ཕྱོགས་ཀྱི་བླ་གྲྭ་བཅས་དགོན་ཁག་སོ་བརྒྱད་ཙམ་གྱི་བླ་སྤྲུལ་ལྔ་བཅུ་ང་བཞི
དང་། གྲྭ་བཙུན་སྟོང་ཕྲག་ཕྱེད་གཉིས་ལྷག་ལ་རང་ལུགས་ཀྱི་བྱང་ཆུབ་སེམས་སྡོམ་ནས་
བརྩམས་བླ་མ་མཆོད་པ། སྒྲུབ་ཐབས་སྐོར་ལྔའི་རྩ་བ་ཡན་ལག །འཕྲལ་དགོས་ཆོས་
བཞིའི་རྩ་བ་ཡན་ལག །སྒྲུབ་ཐབས་རྒྱ་མཚོ། བསྟན་སྲུང་ཡོངས་འདུས་སོགས་འབྲུག་

སྐོར་དང་། ཁམས་པའི་ཐུགས་སྒྲུབ། འཇའ་ཚོན་ཞི་ཁྲོ། ཀར་གླིང་ཞི་ཁྲོ་སོགས་ཀྱིས་
མཚོན་རྙིང་སྐོར་གྱི་དཀྱིལ་འཁོར་འགའ་རེ་བཅས་ཀྱི་དབང་རྣམས་ཕུལ་ཞིང་། དྷཱིཿཁྱིམ་
འབྲུག་པའི་བླ་མ་བསོད་ནམས་དགེ་མཆོག་གིས་ཀུན་མཁྱེན་པད་དཀར་བཀའ་འབུམ་
གྱི་ལུང་དང་། གཙང་རྒྱལ་བྱེད་ཚལ་གྱི་བླ་མ་ཆོས་རྒྱལ་དབང་པོ་མཆོག་གིས་དྭགས་
པོའི་ཐར་རྒྱན་གཙོས་བཀའ་བརྒྱུད་གོང་མའི་གསུང་ཐོར་བུ་མང་ཙམ་གྱི་ལུང་བཅས་ཟླ་བ་
གསུམ་གྱི་རིང་ལེགས་པར་གྲུབ། རང་ལོ་རེ་གསུམ་པར། གཙུག་ལག་ཁང་གི་དྲི་གཙང་
ཁང་དུ་སྟོན་པ་ཐུབ་དབང་གི་སྐུ་བརྙན་གཙོ་འཁོར་དང་། གུ་རུ་རིན་པོ་ཆེ། རྡོར་སེམས།
སྒྲོལ་མ། ཐུགས་རྗེ་ཆེན་པོ་བཅས་ཀྱི་སྐུ་བྱོན་གཙང་ཐོག་སོ་ཕྱེད་གཉིས་ལོངས་པ་རེ་
བཞེངས་ཤིང་གཟུངས་དང་རབ་གནས་སོགས་ཚད་ལྡན་གྲུབ། རང་ལོ་རེ་བཞི་པར། དྲི་
གཙང་ཁང་དུ་འཁྲུལ་ཞིག་ལྔ་པ་དཔལ་ལྡན་འགྱུར་མེད་ཀྱི་གདུང་རུས་རིང་བསྲེལ་གྱི་
ཕུང་པོ་ཅན་བཞུགས་པའི་དངུལ་སྡོང་དང་། ནང་ཆེན་རྒྱལ་པོ་བཀྲ་ཤིས་ཚེ་དབང་སྟོབས་
རྒྱལ་གྱི་སྐུ་གདུང་ཞུགས་འབུལ་བགྱིས་པའི་སྐབས་རིང་བསྲེལ་མང་དུ་བབ་པ་དང་།
གདུང་རུས་ཆོག་དང་སཱཙྪ་ཙྪ་སྒྲུབ་ཚད་ལྡན་སོགས་ནང་གཞུག་མང་པོར་ལྡན་པའི་གསེར་
གདུང་བཅས་གཟུངས་འབུལ་རབ་གནས་ལྡན་པར་གྲུབ་ཅིང་། ཉེ་སྲས་བརྒྱད་ཀྱི་སྐུ་
བཞེངས། རང་ལོ་རེ་ལྔ་པར། ཟླ་བ་གསུམ་པའི་ནང་སྐྱོ་བྲག་དགོན་ནས་འབོད་སྐུལ་
ལྟར་ཕྱིན། སྐྱོ་བྲག་དུང་དཀར་གྱི་གདུང་རྟེན་ལ་གཟུངས་འབུལ་ཚད་ལྡན་དང་། རབ་
གནས་རྒྱས་པར་བྱས། གནས་སྐོར་དུ་ཕྱིན་ནས་དབུ་རྩེའི་སྒྲུབ་ཕུག་དང་རང་བྱོན་
རྣམས་མཇལ་ཞིང་བཀའ་བརྒྱུད་གོང་མའི་རྣམ་ཐར་ལ་དད་མོས་ཀྱིས་མཆི་མ་འཁྲུག་པ་
དང་ཉམས་སྤྲོ་སྣང་གཡེར་ཁྱད་པར་ཅན་བྱུང་། ཚོགས་བརྒྱ། རི་ཁྲུས། བསང་མཆོད་

སོགས་ཕུལ། རྩེ་སྐོར་གྱི་ལམ་ནས་རིགས་དབོན་བཙུན་མ་བདེ་ཆེན་གཡང་མཚོས་རྡོ་རྗེ་
ཕག་མོའི་སྐུ་རང་བྱོན་ཤིན་ཏུ་གསལ་བའི་རྡོ་དང་སིནྡྷུ་ར་མང་པོ་རྙེད། སྐྱི་འབྱམས།
ཁྱུང་ཁྲ་སྦུག །པད་སྡོང་རྩེ། སྒྲུབ་སྡེ་དང་བཤད་གྲྭ་ཁག་སོགས་ལ་ཕྱིན་ནས་སོ་སོར་
ཆོས་འབྲེལ་རེ་ཞུས། བླ་བྲང་ཁག་སོ་སོར་ཕྱིན་ནས་རྟེན་རྣམས་མཇལ་བ་དང་མང་
ཚོགས་ལ་ཁྲུས་དང་ཁྲོམ་དབང་སོགས་བགྱིས། བཀུར་བཟོས་དང་འབུལ་ནོད་སོགས་
ལེགས་པར་མཛད། སེབ་པ་དགོན་དུ་གུ་རུའི་ལྷ་ཁང་གསར་བཞེངས་མཛད་རྒྱུའི་ས་
འདུལ་དང་ཕུར་པའི་དྲག་སྲེག་རྒྱས་པར་བྱས་ཤིང་། ལྷ་ཁང་གི་འཆར་གཞི་དཔེ་རིས་
བྲིས། རང་གིས་སྔ་མ་ཞིག་ནས་སྤྲུལ་སྐུ་གསར་པ་རྣམས་ལ་སློབ་གྲྭ་ཞིག་འཛུགས་རྒྱུའི
རེ་བ་ཐེངས་མང་ཞུས་པ། ཞིང་ཆེན་ནས་ཆོག་མཆན་ཐོབ་སྟེ་སྐྱེ་རྒུའི་བདེ་འགྲོ་ཐང་དུ་
འཛུགས་རྒྱུའི་གཏན་ཁེལ་བྱུང་ཞིང་རིམ་བཞིན་ལག་བསྟར་བགྱིས་པས་ད་ལྟའི་བར་དུ་
དོན་འབྲས་མི་དམན་པར་བྱུང་། སྡེ་དགེའི་སྲས་མོ་ནང་ཆེན་གྱི་མ་ཡུམ་བགྲེས་མོ་གཡུ་
སྒྲོན་སྙུན་བབ་ལྕི་བར་མི་འཁྲུགས་ཀྱི་ཆོག་བརྒྱ་དབང་བརྒྱ་སོགས་ཉིན་འགའ་བསྒྲུབས་
ཤིང་། བོད་ཟླ་བདུན་པའི་ཚེས་ཉེར་དྲུག་ཉིན་གྲོངས་སོང་བར་འཕོ་འདེབས་ཞེ་དགུ་
སོགས་འདས་མཆོད་རྣམས་ལེགས་པར་བསྒྲུབས། བལ་ཡུལ་ནས་ཚོགས་གཉིས་རིན་
པོ་ཆེ་དང་བཀྲ་ཤིས་ལྗོངས་ནས་འབོད་སྐུལ་ཡང་ཡང་གནང་བ་ལྟར་འགྲོ་རྒྱུའི་རྩིས་ཀྱིས་
བསང་གསོལ་སོགས་རིམ་གྲོ་བསྒྲུབས་ནས་འཕགས་བལ་དུ་ཐེངས་གཉིས་པ་བཏེགས།
ལམ་ཞོར་ནས་རྡོ་ཤུལ་རྒྱང་དགོན་དུ་སོང་ཞིང་ནུ་བོ་བླ་མ་མདོ་སྔགས་བསྟན་འཛིན་དང་
ལྷན་འཛོམས་བྱུང་ཞིང་ཉིན་ཤས་བསྡད་རྗེས་སྟེང་ཆེན་ལམ་བརྒྱུད་ནག་ཆུ་ནས་ལྷ་སར་
འབྱོར་ཞིང་། ཚོགས་གཉིས་རིན་པོ་ཆེའང་བསུ་བར་བྱོན་འབྱོར་བཅས་ལྷན་དུ་ཇོ་ཤཱཀ་

རྩེ་མཐིལ་ཡོངས་ལ་མཇལ་སྐོར་མཆོད་འབུལ་དང་། ནོར་བུ་གླིང་། རྨུ་རུ་རྙིང་པ་བསྟན་
རྒྱས་གླིང་སོགས་ཞིབ་མཇལ་དང་། སྟག་ཚང་རས་སྤྲུལ་ལ་དྭགས་སྐྱབས་མགོན་
མཇལ་ཞིང་ལ་དྭགས་ཧི་མའི་དགོན་གྱི་དཔེ་མཛོད་སློག་ཆོག་པའི་ཕྱག་ཡིག་གནང་།
ཅོག་གྲྭ་རིན་པོ་ཆེ་མཇལ་ཞིང་སྣེ་ལེན་དང་བཀའ་མོལ་ཞིབ་པར་སྩལ། ལྷ་སར་ཡོད་པའི་
སྦྱིན་བདག་སོ་སོར་འདོད་སྐོང་བགྱིས། བསམ་ཡས་སུ་ཕྱིན་ནས་མཇལ་མཆོད་སྨོན་
ལམ་བྱས་ནས་གོང་དཀར་ནས་གནམ་གྲུར་ཞུགས་ཏེ་བལ་ཡུལ་དུ་འབྱོར་ནས་ཚེགས་
གཉིས་རིན་པོ་ཆེའི་དགོན་པར་བསྡད། གནའ་རྒྱར་སྤྲུལ་སྐུ་ཨོ་རྒྱན་མཇལ་ཞིང་སྣེ་ལེན་
དང་དགྱེས་བརྩེའི་གསུང་གླེང་སྨར་བར་མཛད། བཀའ་རྙིང་དགོན་དུ་འབོད་གནང་ལྟར་
ཕྱིན། དབྱིན་ཇིའི་སློབ་མ་མང་པོར་ཕྱག་ཆེན་གྱི་ཁྲིད་ཉིན་ཁ་ཤས་བགྱིས། ཉིན་ཤས་
རྗེས་ཆོས་མགོན་རིན་པོ་ཆེ་དང་། ཁམས་སྤྲུལ་རིན་པོ་ཆེ་བཅས་བལ་ཡུལ་ལ་ཕེབས་
པར་མཇལ་བསུར་སོང་ཞིང་མཁྱེན་བརྩེ་ཡེ་ཤེས་ཀྱི་གཟིམ་ཤག་ཏུ་བཞུགས། ཉིན་
འགའི་རྗེས་བླ་སྤྲུལ་དཔོན་སློབ་ཚང་མ་གླང་རི་ལུང་བསྟན་རི་རྩེར་ཕེབས། སངས་རྒྱས་
ཀྱི་བཞུགས་ཁྲི་མཇལ་སྐོར་དང་། བསང་མཆོད་རི་ཁྲུས་ཀླུང་རྟ་སོགས་རྒྱ་ཆེར་བསྒྲུབས་
མཛད་སོང་། རིན་པོ་ཆེ་རྣམ་གཉིས། རྡོ་རྫོང་རིན་པོ་ཆེ། ཆོས་རྒྱལ་རིན་པོ་ཆེ། སེང་
བྲག་རིན་པོ་ཆེ་རྣམས་ཚོགས་གཉིས་དགོན་དུ་ཕེབས་ནས་བཞུགས། དཔོན་སློབ་ཚང་
མ་ལྷན་རྒྱས་ཀྱིས་འབྲུག་ལུགས་ཀྱི་དཔེ་ཆ་བསྒྲིག་རྒྱུའི་སྐོར་སོགས་ལ་བཀའ་མོལ་
ཐུགས་གྲོས་གནང་ཞིང་། ལས་ཁུངས་དང་ཕྱག་ལས་ཚུགས། རིན་པོ་ཆེ་རྣམས་གཙོས་
བླ་གྲྭ་རྣམས་ལ་ཕྱག་ཆེན་སྔོན་དངོས་ཀྱི་ཁྲིད་དང་། མི་འཁྲུགས་པ་དང་། ཕག་མོ་
བདེན་གཉིས་ཞལ། བདེ་མཆོག་དྲུག་ཅུ་མ་རྣམས་ཀྱི་བསྐྱེད་རིམ་ལྷ་ཁྲིད་དང་བསྙེན་

ཁྲིད་ཕུལ། སེང་བྲག་རིན་པོ་ཆེས་རྒོད་ཚང་བཀའ་འབུམ་དང་། ཕྱག་ཆེན་རྒྱ་གཞུང་གི་
ལུང་། རང་གིས་རས་ཆུང་སྙན་བརྒྱུད་ཀྱི་གཞུང་པོད་དང་། འབྲུག་ལུགས་ཆོས་སྤྱོད་
རྒྱས་པ་དང་། སྒྲུབ་སྤྲུལ་གཅོད་ཚོགས་ཀྱི་ལུང་ཁྲིད་སོགས་ཕུལ། ཚོགས་གཉིས་དགོན་
པར་དགེ་ལེགས་ཆར་འབེབས་ཀྱི་རབ་གནས་འཚོགས། ཚོགས་གཉིས་རིན་པོ་ཆེ་
གཙོས་སྤྱི་སྒེར་མང་པོར་མཆོག་གཏེར་བཀྲ་ཤིས་གཏེར་བུམ་བཅས་བསྒྲུབས་བྱས། རྡོར་
རྫོང་རིན་པོ་ཆེའི་མདུན་ནས་དོན་ཉིའི་གསུང་རྡོར་སེམས་རྒྱས་པའི་དབང་ཞུས།
འབྲུག་དགོན་གྱི་གྲྭ་བཙུན་མང་ཙམ་འབྱོར་བ་རྣམས་ཀྱི་ངོར། མི་འཁྲུགས་པ། ཕག་མོ་
བདེན་གཉིས་ཞལ། བདེ་མཆོག་བཅུ་གསུམ། མགོན་པོ་ཕྱག་བཞིའི་གཏོར་དབང་
བཅས་བྱས། གནའ་རྒྱའི་རི་ཁྲོད་དུ་སྤྲུལ་སྐུ་ཆོས་རྒྱལ་རིན་པོ་ཆེས་འབོད་གནང་ལྟར་
ཕྱིན། ཚོགས་དང་གཡང་སྒྲུབ་རབ་གནས་སོགས་བགྱིས་ཤིང་མནལ་ལྟས་ཉམས་
མཚར་འགའ་རེ་བྱུང་། ལྷོ་འབྲུག་ནས་གདན་ཞུ་སྔ་ཕྱིར་འབྱོར་བར་རྟེན་ཆོས་མགོན་རིན་
པོ་ཆེ་དང་། ཚོགས་གཉིས་རིན་པོ་ཆེ། སེང་བྲག་རིན་པོ་ཆེ། རང་དང་། ས་སྤྲུལ་བཅས་
དཔོན་སློབ་རྣམས་གནམ་གྲུར་བཞུགས་ཏེ་ཕེབས། སྤ་གྲོ་རྫོང་དཔོན་གྱིས་སྣ་ལེན་
བཅས་སྤ་གྲོ་ལ་བཞུགས། ཐིམ་ཕུར་འབྲུག་གཞུང་གིས་སྣ་ལེན་བཅས་བྱོན་ནས།
དགོན་ནང་དུ་མཆོད་མཇལ། རྗེ་མཁན་པོའི་མདུན་ནས་སྣ་ལེན་ཇ་ཐབ་བསུ་བ་གཟབ་
རྒྱས་མཛད་ནས་ལྕགས་རི་ལ་བྱོན། རྗེ་མཁན་པོ་ཡོན་ཏན་འོད་མཇལ་འཕྲད་དང་། ཆེད་
གཉེར་མགྲོན་ཁང་དུ་བཞུགས། སློབ་དཔོན་ཀུན་ལེགས་རྡོ་རྗེའི་མདུན་ནས་བསྲེ་འཕོའི་
ཡིག་རྙིང་གི་ལུང་ཞུས། རྗེ་མཁན་རིན་པོ་ཆེའི་མདུན་ནས་འབྲུག་ལུགས་རྡོར་སེམས་ཀྱི་
དབང་། སྒྲོལ་མ་དང་། རྣམ་རྒྱལ་མའི་དབང་། གནས་བཅུའི་རིག་གཏད། སྒྲོལ་

དཀར་དབང་། གཏུམ་པོ་བླ་མེད་དབང་། སངས་རྒྱས་རབས་བདུན་གྱི་རིག་གཏད།
འཇིགས་བྱེད་ཀྱི་དབང་ཆེན་དངོས་སྟ་ཞག་ཆོད། རྒྱ་རས་བཀའ་འབུམ་གྱི་ལུང་། རྟེན་
འབྲེལ་གྱི་ཁྲིད། ལམ་ཟབ་ཀྱི་ཁྲིད་སོགས་ཞུས། སློབ་དཔོན་འཇིགས་མེད་ཆོས་གྲགས་
བྱོན་ནས་ཁོང་གི་ཐུགས་བཞེད་ལྟར། བྱང་ཆུབ་སེམས་སྡོམ། བདེ་མཆོག་ལུས་དཀྱིལ།
ཕག་མོ་ལྷ་བདུན། མགོན་པོ་གསང་སྒྲུབ་དབང་བཅས་ཕུལ་ཞིང་། ཁོང་གི་མདུན་ནས་
དབང་ཆོག་འདོད་དགུའི་བང་མཛོད་ཀྱི་ལུང་ཞུས། ལྕགས་རའི་ངག་དབང་རྣམ་རྒྱལ་གྱི་
སྒྲུབ་ཕུག་དང་རྟེན་རྣམས་མཇལ། རྗེ་མཁན་མདུན་ནས་གནང་སྐྱེས་བསྩལ་ཞིང་སྐྱེལ་
ཐུང་མཛད་དེ་ཐིམ་ཕུར་བསླེབས། ཐིམ་ཡུལ་བདེ་ཆེན་ཕུག་ཏུ་སོང་ཞིང་ཇག་མེའི་བསྐང་
གསོལ་དང་ཕྲིན་བཅོལ་བྱས་སྐབས་དགེ་བསྙེན་དགྱེས་པའི་རྟགས་མཚན་རེའང་བྱུང་།
སྤ་གྲོ་ནས་གནམ་གྲུར་ཞུགས་ཏེ་དྷི་ལི་བརྒྱུད་བལ་ཡུལ་དུ་བསླེབས། མཁྱེན་བརྩེ་ཡེ་
ཤེས་མདུན་རབ་གནས་དང་གཡང་སྒྲུབ། གཞན་ཡང་སྦྱིན་བདག་འགའ་རེའི་འདོད་
སྐོང་དང་། འཕགས་ཤིང་ལྷོ་འབྲུག་མཁན་པོ་བཤད་སྒྲུབ་དགོན་དུ་རབ་གནས་གཡང་
སྒྲུབ་བགྱིས། དེ་ནས་ཤྲཱི་གྷུ་རིས་བརྒྱུད་རྒྱ་གར་གྱི་རྒྱལ་ས་དྷི་ལིར་བསླེབས། ཉིན་ཤས་
ལྟད་མོར་སོང་ཞིང་སྦྱིན་བདག་འགའ་རེའི་འདོད་སྐོང་བགྱིས། བཀྲ་ཤིས་ལྗོངས་ནས་
རླངས་འཁོར་དང་གྲྭ་པ་ཁ་ཤས་བཅས་བསུ་བར་འབྱོར་ཞིང་། ཅང་ཏིས་སྒར་བརྒྱུད་བཀྲ་
ཤིས་ལྗོངས་སུ་བསུ་བ་རྒྱས་པར་གནང་ཞིང་བསླེབས་ནས་ཁམས་སྤྲུལ་རིན་པོ་ཆེར་
མཇལ་ཕྱག་ཕུལ། རིན་པོ་ཆེ་རྣམ་གཉིས་གཙོས་བླ་གྲྭ་འཁོར་བཅས་ལ་མཆོག་གཏེར་
ཐུགས་སྒྲུབ་བར་ཆད་ཀུན་སེལ་གྱི་དབང་ཆེན་དངོས་སྟ་སྦྲེལ་བ། སྒྲུབ་ཐབས་རིན་
འབྱུང་གི་དབང་ལུང་ཆ་ཚང་ཕུལ། གནམ་ལོ་གསར་ཚེས་ཀྱི་ཐུགས་སྤྲོ་མཛད་སྒོ་རྒྱས་

པར་གནང་། རང་ལོ་རེ་དྲུག་པར། བཀྲ་ཤིས་ལྗོངས་ནས་ཐུགས་ཁུར་རོགས་རམ་
གནང་ནས་མཚོ་པདྨར་སོང་། མཚོ་ཁར་དཀོན་མཆོག་སྤྱི་འདུས་ཀྱི་ཚོགས་བརྒྱ་དང་
ལེའུ་བདུན་མ་སོགས་གསོལ་སྨོན་བགྱིས་པས། ལོ་མང་པོར་འབྱོན་མ་མྱོང་བའི་པད་
སྡོང་མཚོའི་ཕར་ངོས་ནས་ང་ཚོའི་ཐད་ཀ་མཚོ་མཐའ་བར་བྱོན་པའི་ཡལ་གར་འཇུས་ཏེ་
སྨོན་ལམ་བཏབ་ཅིང་གཏེར་རྫས་སོགས་ཕུལ་རྗེས་སླར་རང་མལ་དུ་ཤར་གྱིས་བྱོན་པའི་
ལྟས་བཟང་བྱུང་། རྒྱབ་རིའི་དབུ་རྩེར་ཕྱིན་ནས་སྒྲུབ་ཕུག་ཏུ་ཚོགས་བརྒྱ་སོགས་མཆོད་
པ་རྒྱས་པར་ཕུལ། དེ་དག་གི་སྐབས་སུ་འཛི་སྒར་དགོན་དང་ལུང་དཀར་དགོན་སོགས་
ཀྱིས་མཐུན་སྦྱོར་གང་བཟང་མཛད་ཅིང་དེར་འཚོགས་ཡོངས་ལ་ཚེ་དབང་དང་ཆོས་
འབྲེལ་བྱས། སླར་བཀྲ་ཤིས་ལྗོངས་ལ་བསླེབས། དྷ་རམ་སར་རྒྱལ་བ་རིན་པོ་ཆེར་
བཀའ་བརྒྱུད་སྤྱིས་བརྟན་བཞུགས་འབུལ་བར་འབྲུག་ཆེན་རིན་པོ་ཆེ་ཕེབས། དེར་ཕྱིན་
ནས་འབྲུག་ཆེན་རིན་པོ་ཆེ་མཇལ་ཞིང་། རྒྱལ་བ་རིན་པོ་ཆེའང་མཇལ་ཁ་ལྷོད་པོར་ཐོབ།
ཏིལླིའི་རྫུ་འཕྲུལ་གྱི་རྡོ་བར་སྣང་དང་། ནོར་གླིང་གསར་པ། རྒྱུད་སྟོད་གཙུག་ལག་
གསར་བཞེངས་སོགས་མཇལ་ནས་སླར་བཀྲ་ཤིས་ལྗོངས་སུ་བསླེབས། མཁྱེན་བརྩེའི་
དགོངས་གཏེར་འཆི་མེད་འཕགས་མའི་སྙིང་ཐིག་གི་དབང་དངོས་སྟ་སྦྲེལ་མ་དང་། ཆོས་
རྒྱལ་རྡོ་རྗེའི་དྲག་མཐིང་གི་དབང་། བདེ་མཆོག་དྲིལ་བུ་ལྷ་ལྔའི་དབང་། མཆོག་གཏེར་
སྔགས་ཀྱི་གསོ་སྦྱོང་གི་དབང་སོགས་ཕུལ། འཆར་ཅན་ཚེས་བཅུའི་སྒྲུབ་མཆོད་ལ་
འཚོགས་ཤིང་སྤྲོས་བཅས་གར་འཆམ་རྣམས་མཇལ། ཚ་སྤྲུལ་ཡབ་གཞིས་སོགས་
གཞིས་ཆགས་ཀྱི་སྦྱིན་བདག་འགའ་རེའི་འདོད་སྐོང་བསྒྲུབས། གཞུང་སྒེར་རྣམས་ལ་
བཀྲ་ཤིས་གཏེར་བུམ་མང་པོ་བཅའ་སྒྲུབ་བགྱིས། བྷི་རིས་ནས་མཆོག་གླིང་གཏེར་སྲས་

ཨོ་རྒྱན་སྟོབས་རྒྱལ་གྱིས་འབོད་གནང་ལྟར་ཕྱིན། ཁོང་གི་གཙུག་ལག་ཁང་དུ་རབ་
གནས་དགེ་ལེགས་འདོད་འཇོ་རྒྱས་སྤྲོས་འཚོགས་ཤིང་བཀུར་བཟོས་དང་འབུལ་ནོད་རྒྱ་
ཆེར་མཛད། སླར་བཀྲ་ཤིས་ལྗོངས་སུ་བསླེབས་ཤིང་རིན་པོ་ཆེ་རྣམས་གཙོས་སྒྲུབ་སྡེ་
རྣམས་ལ་འབྲུག་ལུགས་མགོན་མང་གི་ལྷ་ཁྲིད་དང་བསྙེན་ཁྲིད་རྒྱས་པར་ཕུལ་ཞིང་།
སྒྲུབ་སྡེ་རྣམས་ལ་རས་ཆུང་སྙན་བརྒྱུད་ཀྱི་གཏུམ་མོའི་མེ་དབང་བསྐུར། པ་ཏི་ཀུ་མི་
ནས་སྦྱིན་བདག་འགས་འབོད་སྐུལ་ལྟར་ཕྱིན། ཚོགས་དང་གཡང་སྐྱབས་སོགས་
བགྱིས་ཤིང་སློབ་གྲྭ་རྣམས་ལ་འཇམ་དབྱངས་རིག་གཏད་དང་ཆོས་འབྲེལ་བྱས་པ་དང་
མང་ཚོགས་ལ་ཁྲོམ་དབང་བསྐུར། མུ་ན་ལིས་ནས་ཤཱཀྱ་ཤྲཱིའི་དབོན་སྲས་རྣམས་ཀྱིས་
འབོད་གནང་ལྟར་ཕྱིན། རྗེ་ཡོན་ཏན་ཡེ་ཤེས་ཀྱི་དབུ་ཐོད་སོགས་རྟེན་ཁྱད་འཕགས་
རྣམས་མཇལ་ཞིང་། ཁོང་རྣམས་ཀྱི་ཐུགས་མོས་ལྟར་ཆོས་རྡོར་དྲག་མཐིང་དབང་དང་
ཚོགས་འཁོར་རབ་གནས་སོགས་བསྒྲུབས། འབུམ་སྡེའི་སྒྲོལ་མ་ལྷ་ཁང་དུ་གཡང་སྒྲུབ་
དང་ཁྲོམ་དབང་བྱས། རིམ་པས་ཅང་ཏིས་སྒར་བརྒྱུད་ངྷི་ལིར་བསླེབས། སྦྱིན་བདག་
འགའི་འདོད་སྐོང་སོགས་ཞག་ཤས་རྗེས་གནམ་གྲུ་བརྒྱུད་བལ་ཡུལ་དུ་བསླེབས། ཉིན་
འགའི་རྗེས་ཚོགས་གཉིས་རིན་པོ་ཆེ་དང་ངེད་ཅག་ལྷན་དུ་ཐེ་གོའི་རྒྱལ་ས་བྷང་ཀོག་ཏུ་
བྱོན། ཉིན་འགའི་རིང་ཐེ་གོའི་དགོན་པ་རྣམས་དང་གསེར་གྱི་མཆོད་རྟེན་སོགས་ལ་ལྟ་
སྐོར་བྱས་རྗེས་ཧོང་ཀོང་བརྒྱུད་ནས་ཐེ་ཝན་ལ་བསླེབས། སྦྱིན་བདག་རྣམས་ལ་རིམ་གྲོ་
སྣ་ཚོགས་མང་དུ་བགྱིས། སི་ཏུ་རིན་པོ་ཆེ་དེར་བཞུགས་པ་མཇལ་ཞིང་དགྱེས་བརྩེའི་
གསུང་འཕྲོས་དང་གནང་སྐྱེས་སོགས་བསྩལ། ཀོ་ཤུན་ནམ་བདེ་བ་ཅན་གྱི་ཞིང་བཀོད་
སོགས་ལྟད་མོ་སྣ་ཚོགས་མཐོང་། རྒྱ་སློབ་དཔོན་ཨ་སྐྱོང་སར་ཕྱིན། མཆོད་རྟེན་དང་

གཙུག་ལག་ཁང་གསར་བཞེངས་བཅས་ལ་རབ་གནས་རྒྱས་པར་བྱས། ཕག་མོའི་
དབང་། མགོན་པོའི་དབང་། བེར་ཅན་གྱི་གཏོར་དབང་། སྨན་བླའི་དབང་། དྲག་པོ་
སུམ་སྦྲེལ་གྱི་དབང་། འཕོ་བའི་ཁྲིད། མཆོག་གཏེར་པདྨ་མཁའ་འགྲོའི་དབང་། བར་
ཆད་ཀུན་སེལ་གྱི་དབང་བཅས་དང་། སློབ་མ་མང་ཚོགས་བཅས་ལ་ཤེར་ཕྱིན་མའི་རྗེས་
གནང་བཅས་བགྱིས། ཐེ་ཝན་དང་ཐེ་པེ་རྣམས་ཀྱི་སྦྱིན་བདག་འགར་འདོད་སྐོང་བགྱིས།
ཀཾ་ཚང་དང་འབྲུག་པའི་ཆོས་ཚོགས་རྣམས་ཀྱིས་འབོད་སྐུལ་ལྟར་ཕྱིན་ནས་སོ་སོར་
འདོན་ཆོག །དབང་བཀའ། ཆོས་འབྲེལ་སོགས་སྣ་ཚོགས་བསྒྲུབས། དེ་ནས་བྷང་ཀོག་
བརྒྱུད་བལ་ཡུལ་ལ་བསླེབས་ཤིང་ཚོགས་གཉིས་དགོན་དུ་བསྡད། སེང་བྲག་རིན་པོ་
ཆེའི་མདུན་ནས་ཕྱག་ཆེན་རྒྱ་གཞུང་གི་ལུང་ཞུས། རྡོ་རྗེ་གླིང་ནས་འཛི་སྒར་མཆོག་སྤྲུལ་
གཙོས་པའི་བླ་སྤྲུལ་དགུ་དཔོན་སློབ་མང་ཙམ་འབྱོར་ཞིང་། དེ་རྣམས་ཀྱི་ཐུགས་བཞེད་
ལྟར་འབྲུག་ལུགས་བྱང་ཆུབ་སེམས་སྡོམ་དང་། བླ་མ་མཆོད་པ་རྡོར་སེམས་སོགས་
འཕྲལ་དགོས་ཆོས་བཞི། བདེ་མཆོག་དྲུག་ཅུ་དང་ལྷ་མོ་བཅོ་ལྔ། བདེ་མཆོག་བཅུ་
གསུམ་སོགས་སྒྲུབ་ཐབས་སྐོར་ལྔ། མགོན་ལྷ་ལས་མགོན་ཚེ་ཇག་རྣམས་དང་། དྲག་
པོ་ཀཱི་ལ་ཡ། དྲག་དམར། ཚེ་བདག་ཕྱག་མཚན་དྲུག་པ། རྗེས་གནང་ཉེར་བརྒྱད། ཛཾ་
དཀར་སོགས་དབང་དང་། ཀུན་མཁྱེན་དང་འཇམ་དཔལ་དཔའ་བོའི་ཕྱག་ཆེན་སྔོན་
དངོས་སོགས་ལུང་ཁྲིད་རྣམས་ཕུལ་ཞིང་། ཚོགས་འཁོར་གཏང་རག་བརྟན་བཞུགས་
སོགས་རྒྱས་པར་མཛད་སོང་། གཞན་ཡངཕྱོགས་ཕྱོགས་ཀྱི་བླ་མ་གྲྭ་བཙུན་རྣམས་ལ་
རང་མོས་ཀྱི་དབང་ལུང་ཁྲིད་སོགས་ཆེ་ཕྲ་སྣ་ཚོགས་དང་། སྦྱིན་བདག་རྣམས་ལ་རང་
མོས་རེ་འདོད་སྣ་ཚོགས་བསྒྲུབས་ཤིང་། བར་སྐབས་རྣམས་སུ་མཆོད་རྟེན་རྣམ་གསུམ་

གཙོས་བལ་ཡུལ་གྱི་གནས་དང་རྟེན་རྣམས་ལ་ཕྱག་བསྐོར་མཆོད་འབུལ་གསོལ་སྨོན་
སོགས་ཐེངས་ཡང་ཡང་བསྒྲུབས། ཨོ་རྒྱན་སྟོབས་རྒྱལ་གྱིས་ཨ་ཇེན་ཏར་འགྲོ་རྒྱུའི
རོགས་རམ་མཛད་པ་ལྟར་ཚོགས་གཉིས་རིན་པོ་ཆེ་དང་ས་སྤྲུལ་བཅས་གནམ་གྲུར་
ཞུགས་ནས་དྷི་ལིར་འབྱོར། དེ་ནས་རི་ལིར་ཞུགས་ཏེ་ལོ་ཏིང་གནྡྷར་བསླེབས། ཕྱིའི་
ཉིན་པར་ཨ་ཇེན་ཏ་ཞེས་བྲག་ལ་བརྐོས་པའི་ཕྱི་རོལ་པའི་ལྷ་ཁང་མང་པོ་དང་།དེའི་ཕྱིའི་
ཉིན་པར་ཨི་ལོ་ར་ཞེས་བྲག་ལ་བརྐོས་པའི་ནངཔའི་ལྷ་ཁང་མང་པོ་རྣམས་ལ་ཕྱིན་པས་
ཧ་ཅང་ཡ་མཚན་པའི་ལྟད་མོ་མཐོང་ཞིང་། རྒྱལ་ས་འབའ་འབེལ་ལ་བསླེབས། དེ་ནས་
བྷི་ལི་བརྒྱུད་བལ་ཡུལ་དུ་བསླེབས། ཨ་རིའི་སྒོམ་ཆེན་པ་སབ་ནས་སྦྱིན་བདག་བྱས་ཏེ་
གྱེན་འཕུར་གནམ་གྲུར་ཞུགས་ནས་མཱ་ར་ཏི་ཀར་ཕྱིན། ཉིན་བདུན་རིང་འཆི་མེད་
འཕགས་མ་སྙིང་ཐིག་གི་བསྙེན་མཚམས་བགྱིས་པས་མནལ་ལྟས་ལེགས་ཤིང་ཉམས་སྤྲོ་
བར་བྱུང། བསང་དང་། རི་ཁྲུས། ཚོགས་བརྒྱ་གནས་སྐོར་སོགས་བགྱིས་ཤིང་དེར་
བཞུགས་ཀྱི་རི་ཁྲོད་པ་རྣམས་ལ་ཚེ་དབང་དང་ཆོས་འབྲེལ། གནས་སྐོར་བ་རྣམས་ལ་
ཁྲོམ་དབང་བཅས་བྱས་ནས་སླར་བལ་ཡུལ་དུ་བསླེབས། འབྲུག་སྐོར་ཕྱོགས་སྒྲིག་གི་
ལས་ཁུངས་སུ་སོང་ནས་དཔེ་སྒྲིག་གི་སྐོར་ལ་བཀོད་སྒྲིག་བགྱིས། བན་ཆེན་བསྟན་
དགའ་ནས་འབོད་གནང་ལྟར་བན་ཆེན་དགོན་དང་། མཁན་པོ་བཤད་སྒྲུབ་ནས་བསྐུལ་
ལྟར་ཁོང་གི་དགོན་པ་བཅས་སོ་སོར་ཕྱི་ནས་རབ་གནས་སོགས་ཐུགས་བཞེད་བསྒྲུབས།
དེ་ནས་བལ་ཡུལ་ནས་ཚོགས་གཉིས་རིན་པོ་ཆེ་དང་ལྷན་དུ་གནམ་གྲུར་ཞུགས་ཏེ་ལྷ་
སར་བསླེབས། དེར་འཁོད་སྦྱིན་བདག་རྣམས་ཀྱིས་སྣེ་ལེན་མཐུན་སྦྱོར་བཟང་པོ་བྱས།
རང་དགོན་གྱི་གྲྭ་པ་འགའ་དང་། རང་ཁྱིམ་ནས་རིགས་དབོན་བདེ་ཆེན་གཡང་མཚོ་

སོགས་བསུ་བར་འབྱོར། ཇོ་ཤཀ་རྣམས་ལ་སྟོང་མཆོད་དང་གསེར་གསོལ་སོགས་ཕུལ།
ཚོགས་གཉིས་རིན་པོ་ཆེ་བལ་ཡུལ་དུ་ལོག་ཕེབས། ལྷ་སར་འཁོད་པའི་སྦྱིན་བདག་
རྣམས་ནས་སྣེ་ལེན་དང་སོ་སོར་གང་དགོས་ཀྱི་འདོད་སྐོང་བགྱིས། ལྷ་ས་ནས་བཏེག
།ནག་ཆུར་བསླེབས་ནས་གྲྭ་ངག་དབང་རིན་ཆེན་གྱིས་ནན་བསྐུལ་ལྟར་ཞི་ཁྲོ་གཡང་
སྐྱབས་ཚེ་དབང་སོགས་ཉིན་འཁྱོངས་བགྱིས། འདི་ནུབ་རང་དང་ས་སྤྲུལ། བདེ་གཡང་
བཅས་རྨི་ལམ་ཤིན་ཏུ་འཚུབ་པར་བྱུང་བས་ལམ་གྱི་འགལ་རྐྱེན་འབྱུང་ཉེན་ལ་དོགས།
གོར་མོ་སོགས་རིམ་བརྒྱུད་ཟི་ལིང་དུ་བསླེབས། ཞིང་ཆེན་གྱི་ཆོས་ལུགས་ལས་ཁུངས་
དང་། སྤྱི་བདེ་ལས་ཁུངས། འཐབ་ཕྱོགས་གཅིག་དྲིལ་བཅས་ཀྱི་མགོ་ཁྲིད་རྣམས་ནས་
སྣེ་ལེན་གསོལ་སྟོན་བྱུང་། ཉིན་འགའི་རྗེས་ལམ་དགྲ་འགལ་རྐྱེན་དམ་སྲིའི་གནོད་སྦྱོར་
བཅས་ཀྱི་རྐྱེན་དབང་གིས་ཅ་ཁ་དངོས་རྫས་མང་ཙམ་བོར་སྟོར་བྱུང་། ཞིང་ཆེན་གྱི་སྤྱི་
བདེ་ལས་ཁུངས་ཀྱིས་རྩད་གཅོད་བྱས་རུང་དོན་འབྲས་སྨིན་པ་མ་བྱུང་། ཤར་མདའི་
དཔོན་པད་འཕེལ་ལྔ་ལམ་དུ་ཐེག་པར་འཕོ་འདེབས་དང་ཐོས་གྲོལ་སོགས་བགྱིས། སྐུ་
འབུམ་དགོན་དུ་མཇལ་སྐོར་ཕྱིན། རེབ་གོང་གྲུབ་དབང་མཆོག་སྤྲུལ་གཙོས་ཨ་མདོའི་
ཕྱོགས་ཀྱི་འབྲེལ་འདྲིས་རིགས་རྣམས་སྔ་ཕྱིར་རིམ་འབྱོར་གྱིས་གཞི་བྱེས་འཛོམས་པའི་
ལེགས་སྐྱེས་བསྟབ། དེ་ནས་གནམ་ལོ་གསར་ཚེས་ཀྱི་དུས་སྟོན་སོགས་བྱས་ཤིང་།
རང་ལོ་རེ་བདུན་པར། སྐྱེ་མདོར་བསླེབས་ཤིང་དྷཱིཿཁྱིམ་འབྲུག་པ་དགོན་དང་ཀིས་
དགོན་སོགས་དགོན་ཁག་དང་སྦྱིན་བདག་འགའ་རེས་དབུ་ཐོན་ལེགས་སྐྱེས་སོགས་
བྱུང་བ་དང་། རང་འཕགས་བལ་དུ་ཡུན་རིང་ཙམ་འགོར་བའི་བར་གྱི་གཤིན་གསོན་མང་
པོའི་དགེ་རྩ་སྲུང་རིམ་སོགས་མང་ཙམ་བསྒྲུབས། ཤར་མདའི་སྤས་ཚང་གིས་གཤིན་

པོའི་དགེ་རྩར་སྔགས་གསོའི་སྒྲུབ་ཆེན་འཚོགས་དགོས་ཟེར་བ་ལྟར་བསྒྲུབས། སྐབས་
འདིར་སྔར་ལོ་སྔ་མར་རང་དགོན་གྱི་ལས་ཀའི་སྐབས་སྟབས་ཉེས་ཀྱིས་མནན་པ་ཁ་
ཤས་དོན་ཅིང་ཤོར་བའི་དམ་སྲི་རྣམས་ཁོང་དུ་ཞུགས་ཤིང་རྒྱུད་བརླམ་པའི་གྲྭ་འགའ་
རེས་གཞི་མེད་སྙོན་འཛུག་གིས་བརླང་སྤྱོད་དང་འོས་མེད་ཀྱི་འཆལ་གཏམ་སྣ་ཚོགས་
ཀྱིས་དཀྲུག་ཤིང་དང་འགྲོ་མགོ་འབུད་མཇུག་བསྟན་པ་སོགས་ལ་བརྟེན་ནས་བསྟན་
དགོན་ལ་དམ་ཚིག་ཆག་ཉམས་མང་དུ་བཟོས་ཤིང་། དམ་གྲིབ་ཀྱི་སྐོན་གྱིས་ངོས་མི་
ཟིན་པའི་ནད་ངན་ཚབས་ཆེར་བྱུང་ནས་གྲྭ་པ་བཟང་རིགས་ལྔ་དྲུག་ཙམ་འདས་གྲོངས་
བྱུང་ཞིང་། རང་ཡང་མགོ་བོ་འཐིབ་གཟེར་ཚབས་ཆེར་བྱུང་སྟེ་སྨན་གྱིས་དྲག་སྐྱེད་ཡེ་
མེད་པར་བརྟེན་ཟི་ལིང་དུ་སྨན་བཅོས་རྒྱུན་རིང་ཙམ་བྱས་ནས་ཅུང་བདེ་བར་བྱུང་རྗེས་སྐྱེ་
མདོར་བསླེབས་ནས། རང་གི་སྡོད་ཁང་གསར་རྒྱག་གི་ས་འདུལ་བྱས་ནས་ལས་མགོ་
བརྩམས། ཀིས་དགོན་ནས་ནན་བསྐུལ་ལྟར་ཕྱིན་ནས་ཐུགས་སྒྲུབ་ཡང་སྙིང་འདུས་པའི་
སྒྲུབ་ཆེན་སྨན་སྒྲུབ་འབྲེལ་མ་ཚུགས་པས་རྟགས་མཚན་བཟང་བར་བྱུང་ཞིང་། སྒྲུབ་
ཁག་སོ་སོར་ཕྱིན་ནས་བྱིན་འབེབས་དང་སོ་སོའི་འདོད་བློ་ལྟར་གྱི་ཆོས་འབྲེལ་རེ་བགྱིས་
ཤིང་། ར་ཡ་དགོན་དུ་རི་ཁྲུས་གཡང་སྒྲུབ་ཚེ་དབང་སོགས་བགྱིས། ནང་སྒར་དུ་
བསླེབས་ཤིང་གྲྭ་ཚང་གི་སྐུ་རིམ་དུ་སྒྲུབ་སྡེར་ཆོས་རྡོར་དྲག་མཐིང་གི་སྒྲུབ་བཟློག་སྦྲག་
མ་དྲག་སྲེག་བཅས་བསྒྲུབས་པས་གནད་ལ་སྨིན་པར་བྱུང་། འཆར་ཅན་ཚེས་བཅུའི་
སྒྲུབ་མཆོད་གྲོལ་རྗེས་འཁྲུལ་ཞིག་དགོན་དུ་ཕྱིན་ནས་རཏྣའི་ཕུར་པའི་སྒྲུབ་ཆེན་ཚུགས་
རྗེས་རྒྱབ་རི་སྐེད་རྒྱལ་བསྟོད་པ་དང་ཐུགས་སྤྲོ་རྩེད་སྟོན་སོགས་བྱས། སྦྱིན་བདག་མང་
པོའི་འདོད་སྐོང་སྣ་ཚོགས་བགྱིས་ཤིང་རང་དགོན་དུ་འབྱོར་ནས་སྨིན་གླིང་བཀའ་བརྒྱད་

བདེ་འདུས་ཀྱི་སྒྲུབ་ཆེན་སྨད་ལས་ཁྲོ་རོལ་གཏོར་བཟློག་ལས་བཞིའི་སྦྱིན་སྲེག་བཅས་
བསྒྲུབས། སྦྱིན་བདག་རྣམས་ཀྱི་འདོད་སྐོང་སྣ་ཚོགས་བགྱིས། རྒྱང་དགོན་ནས་གཅུང་
བླ་མ་སྙུན་ཚབས་ལ་བརྟེན་འབོད་སྐུལ་བྱུང་བ་ལྟར་སོང་བའི་ལམ་ནས་འཁྲུལ་ཞིག་
དགོན་དང་རྫོགས་ལྕམ་དགོན་སྟག་ཁ་དགོན་རྣམས་ལ་སོ་སོའི་ཐུགས་མོས་ཀྱི་བཞེད་
སྐོང་རེ་བགྱིས་ནས་རྒྱང་དགོན་དུ་བསླེབས། རྣམ་འཇོམས་སྟོང་ཁྲུས། རཀྵ་ཐོད་ཕྲེང་གི་
སྟོང་བཟློག །འཆི་མེད་འཕགས་མའི་ཚེ་བརྒྱ་དབང་བརྒྱ་སོགས་སྐུ་རིམ་བསྒྲུབས་པས་
སྙུན་ཇེ་དྭངས་སུ་གྱུར། རྡོ་ཤུལ་རྒྱུད་དང་། གཟེ་གཞུང་། གྲུ་ཡ་སོགས་ཀྱི་སྦྱིན་བདག་
གཤིན་གསོན་གྱི་འདོད་སྐོང་བགྱིད་བཞིན་རང་དགོན་དུ་འབྱོར། འཆར་ཅན་མགོན་པོའི་
སྒྲུབ་མཆོད་ཚུགས་རྗེས། གཙུག་ལག་ཁང་གི་དྲི་གཙང་ཁང་དུ་བཞུགས་པའི་སྟོན་པ།
གུ་རུ། རྡོར་སེམས། ཐུགས་ཆེན། སྒྲོལ་མ་རྣམས་གཙོས་སྐུ་དང་མཆོད་རྟེན་མང་པོ་ལ་
གཟུངས་འབུལ་དང་རབ་གནས་བཅས་ལེགས་པར་བསྒྲུབས། པདྨ་ཁྱུང་རྫོང་དུ་ཐུགས་
སྒྲུབ་བདེ་ཆེན་གསང་མཆོག་རོལ་དགའི་སྒྲུབ་ཆེན་ཚུགས་པ་དང་། ཡུམ་བཀའ་བདེ་ཆེན་
རྒྱལ་མོའི་ཚོགས་འབུམ་སུན་བཟློག་བཅས་བསྒྲུབས། རང་ལོ་རེ་བརྒྱད་པར། ཟབ་
གསལ་བདེ་ཆེན་གླིང་གི་སྒྲུབ་སྡེ་བརྗེ་ལེན་དང་དབང་ཁྲིད་དགོས་རིགས་རྣམས་དང་དྲག་
མཐིང་གི་དབང་བགྱིས། རྡོ་ཤུལ་ནས་གཅུང་བླ་མ་སྐུ་གཤེགས་པར་འབོད་པའི་བང་མི་
འབྱོར་ནའང་སྐབས་དེར་འགྲོ་རྒྱུ་མ་བྱུང་ཞིང་། སྐུ་རུ་བའི་ནོར་རྒྱམ་ཚང་གི་བུ་མོ་རྐྱེན་
ལམ་དུ་ཤོར་བའི་དགེ་རྩར་སྔགས་གསོའི་སྒྲུབ་པ་འཚོགས་པ་དང་། ནིས་མདའ་གྲོང་
པའི་སྤྱི་རིམ་ཐུགས་སྒྲུབ་དང། སྐུ་རུ་བར་རཏ་ཕུར་སྒྲུབ་པ། ཉོམ་རྒན་པོ་ཚང་ལ་ཐུགས་
སྒྲུབ་ཀྱི་སྨན་སྒྲུབ་བཅས་བརྒྱུད་མར་འཚོགས། བར་དེར་སྦྱིན་བདག་རྣམས་ཀྱི་འདོད་

སྐོང་སྣ་མང་བསྒྲུབས། ཉོམ་ནས་སྨན་པ་དཀོན་བསྟན་སར་ཐུགས་སྒྲུབ་ཡང་སྙིང་འདུས་
པའི་སྒྲུབ་པ་ཚུགས། དེ་ནས་རི་བོ་ཆེ་དང་ར་ཚ་བརྒྱུད་དེ་རྡོ་ཤུལ་རྒྱང་དགོན་དུ་བསླེབས།
སྐུ་གདུང་སྦྱང་ཁྲུས་དང་བླ་མ་མཆོད་པའི་སྒོ་ནས་གདུང་མཆོད་རྒྱས་སྤྲོས་ཉིན་གསུམ་
དང་། སྔགས་གསོའི་སྒྲུབ་མཆོད་ཉིན་བདུན་སོགས་གདུང་མཆོད་ཕུལ་ཞིང་ཤུལ་
བཞུགས་ལ་སྐུ་རིམ་དབང་ཁྲུས་གཡང་སྒྲུབ་སོགས་བགྱིས། སྔོ་ནེ་དགོན་ནས་གདན་ཞུ་
ལྟར་ཕྱིན། གཡང་སྒྲུབ་རབ་གནས་ཁྲོམ་དབང་སོགས་བགྱིས། སླར་རྒྱང་དགོན་དུ་འོང་
ནས། སྤྱི་སྒེར་གྱི་བཀྲ་ཤིས་གཏེར་བུམ་མངཔོ་བཅས་ཤིང་གཏེར་སྒྲུབ་བགྱིས། བླ་མའི་
དགོངས་རྫོགས་སྟོན་པ་དང་གུ་རུའི་སྐུ་ཆེ་བ་བཞེངས་རྩིས་ཀྱི་རྨང་དུ་སྲི་མནན་བགྱིས་
ཤིང་སྐུ་རྣམས་ཀྱི་ཆ་ཚད་སོགས་ཐིག་རྩ་བཏབ། རྡོ་ཤུལ་དང་གཟེ་གཞུང་གསང་གཞུང་
བཅས་ལམ་བར་གྱི་སྦྱིན་བདག་རྣམས་ལ་འདོད་སྐོང་བགྱིས་ཤིང་འཁྲུལ་ཞིག་དགོན་དུ་
བསླེབས་ནས་སྒྲུབ་སྡེ་དང་གྲྭ་ཚང་མང་མར་དབང་ལུང་སྣ་ཚོགས་རེ་བྱས། དེ་ནས་རིམ་
བརྒྱུད་ཀིས་དགོན་དུ་འབོད་སྐུལ་ལྟར་ཕྱིན་ནས། ངག་བསམ་སྤྲུལ་སྐུ་དང་མཚོ་རྒྱལ་
སྤྲུལ་སྐུ་གཉིས་ཀྱི་གཙུག་ཕུད་བྲེག་ཅིང་དགེ་སྙེན་བསྒྲུབས། འདུས་པ་ཡོངས་ལ་བླ་
སྒྲུབ་ཀུན་བཟང་ཐུགས་ཐིག་དང་། ཆོས་རྡོར་ཛམ་དཀར་གྱི་དབང་བྱས། གཟའ་ཚེས་
དགེ་བར་བསྟུན་སྤྲུལ་སྐུ་གཉིས་ཀ་ཁྲིར་འདོན་བགྱིས། སླར་འཁྲུལ་དགོན་དུ་འོང་ནས་
སྒྲུབ་སྡེ་རྣམས་ལ་ཕག་མོ་ལྷ་མོ་བཅོ་ལྔའི་དབང་དང་མགོན་མང་གི་བསྙེན་ཁྲིད་དང་ལག་
ལེན་ཞིབ་ཁྲིད་བགྱིས། ཁྲ་རིག་དགོན་གྱི་ཚེ་མཚམས་སྤྲུལ་སྐུ་གཤེགས་པར་འོང་
དགོས་པའི་འབོད་སྐུལ་ལྟར་སྐྱེ་མདོར་ཕྱིན། འཕོ་འདེབས་བགྱིས་ཤིང་སྐུ་གདུང་དང་
ལྷན་དུ་ཁྲ་རིག་དགོན་དུ་ཕྱིན། བླ་མཆོད་གདུང་ཁྲུས་དང་། རྡོར་སེམས་ཆོ་གའི་ཁྲུས་

ཆོག་ཉིན་ཤས་བསྒྲུབས། ལམ་བར་ནས་འབྲུག་པ་བསོད་དགེའི་ཐུགས་བཞེད་ལྟར།
གཏེར་གསར་རཀྵ་ཐོད་ཕྲེང་གི་དབང་དང་། དད་འདུས་ཡོངས་ལ་སྒྲོལ་མའི་རྗེས་གནང་
བྱས།སྐྱེ་མདོར་ཕྱིན་ནས་སྡོད་ཁང་གསར་པ་གྲུབ་པར་སྤོས་ཤིང་། བཀྲ་ཤིས་ཆོ་ག་
དང་།ཚོགས་དང་གཡང་སྒྲུབ་བགྱིས། ཚབ་ཚ་སྒྲུབ་རྒན་སྤྲུལ་སྐུ་དཔོན་སློབ་འགའ་
བྱོན་པར་སྨེ་བརྩེགས་ཀྱི་ཁྲུས་དང་ཚེ་དབང་བཅས་ཕུལ། སླར་དགོན་ནང་དུ་འོང་ནས་
འཆར་ཅན་ཚེས་བཅུའི་སྒྲུབ་མཆོད་ཚུགས་ནས། གུ་རུའི་སྐུ་ཆས་ས་སྤྲུལ་གྱིས་མནབས།
སྒྲུབ་སྡེར་གཏུམ་མོའི་མེ་དབང་དང་ཆོས་དྲུག་གི་སྔོན་འགྲོའི་ཁྲིད་བྱས། མགོན་ཁང་དུ་
རྒྱལ་མདོས་བཏང་བས་འཚུབ་ཆ་ཅུང་ཟད་བྱུང༌། འཚོགས་གཞུང་དུ་དྲག་མཐིང་གི་
གཏོར་བཟློག་ཉིན་བདུན་ཚུགས། རྫོང་དཔོན་བསོད་ནམས་ནོར་བུ་དང་། ཁ་ལོ་བ་འཆི་
མེད་དཔལ་ལྡན་བཅས་རྐྱེན་ལམ་དུ་སོང་བར་འབོད་སྐུལ་ལྟར་ཤར་མདར་ཕྱིན་ནས་མི་
འཁྲུགས་པ་དང་ཞི་ཁྲོ་ངན་སོང་དོང་སྤྲུག་བཅས་ཀྱི་ཁྲུས་ཆོག་བགྱིས། འཁྲུལ་ཞིག
དགོན་ནས་འབོད་སྐུལ་ལྟར་ཕྱིན་ནས་ཐུགས་སྒྲུབ་ཀྱི་སྨན་སྒྲུབ་རྒྱས་པར་ཚུགས་པ་
རྟགས་མཚན་ལེགས་ལམ་བཅས་གྲུབ། རྒྱལ་ཚང་རྟོགས་ལྡན་གྱི་སྤྲུལ་སྐུ་ཁྲི་འདོན་
བྱས། འཁྲུལ་ཞིག་བླ་མ་ལྷ་ཁང་གི་ཇག་མེའི་སྐུ་ལ་གཟུངས་འབུལ་དང་རབ་གནས་
བགྱིས་ཤིང་ནུབ་མོ་མེ་འོད་འཕྲོ་བ་སོགས་ཀྱིས་རྟགས་མཚན་བྱུང་། རྒྱལ་ཐོག་ཁར་རི་
བསྟོད་ཐུགས་སྤྲོ་རྩེད་སྟོན་སོགས་བགྱིས་ཤིང་དགོན་ནང་དུ་བླ་གྲྭ་ཡོངས་ལ་དྲི་མེད་རྣམ་
གཉིས་ཀྱི་དབང་བྱས། སྐེད་ནང་ཡར་ཀ་ལྟག་གི་སྡེ་བར་སྤྱི་རིམ་དཀོན་སྤྱིའི་ཚོགས་
འབུམ་བསྒྲུབས། དེར་ཁམས་སྒར་གྲྭ་གཉིས་འབྱོར་ནས་དབོན་སྙན་གྲགས་སྐུ་ཡལ་
བར་འབོད་སྐུལ་ནན་མོ་བྱུང་། སྡེ་པ་གོང་འོག་རྣམས་ལ་བསང་དང་གཡང་སྒྲུབ་སོགས་

བྱས་ཤིང་དགོན་གསར་དགོན་ནས་ནན་སྐུལ་ལྟར་ཕྱིན་ནས་སྨིན་གླིང་རྡོར་སེམས་ཀྱི་
དབང་དང་གཡང་སྒྲུབ་རབ་གནས་སོགས་བགྱིས། ཇུང་ཕུག་སྡེ་སྤྱིའི་རེ་སྐུལ་ལྟར་ཕྱིན་
ནས་ཐུགས་སྒྲུབ་ཀྱི་སྒྲུབ་ཆེན་ཚུགས་པར་སླར་ཁམས་སྒར་ནས་འབོད་སྐུལ་དང་རླངས་
འཁོར་འབྱོར་ནས་བཏེགས། ཁམས་སྒར་ལ་བསླེབས་ནས་བླ་མ་མཆོད་པའི་གདུང་
མཆོད་དང་གདུང་ཁྲུས་བྱས། མི་འཁྲུགས་ཆོ་གའི་སྦྱངས་ཁྲུས། ཞི་ཁྲོའི་ཆོ་ག་དང་
སྦྱངས་ཁྲུས་ཉིན་བདུན་བསྒྲུབས་རྗེས་དཀྱིལ་འཁོར་བཞིའི་སྲེག་བླུག་གི་སྒོ་ནས་གདུང་
བཞུས། གྲྭ་མང་ལ་བདེ་མཆོག་ལྷན་སྐྱེས། མི་འཁྲུགས་པ། དཀོན་མཆོག་སྤྱི་འདུས་
བཅས་ཀྱི་དབང་དང་། སྒྲུབ་གྲྭ་སོགས་འགའ་ལ་ཕྱག་ཆེན་ཁྲིད་དང་འཕོ་བའི་ཁྲིད་བྱས།
གསེར་གདུང་ཁང་ལ་རབ་གནས་དང་གཡང་སྒྲུབ་ཉིན་གཉིས་བགྱིས། གྲྭ་མང་ལ་རབ་
བྱུང་ཉིན་གསུམ་གྱི་རིང་བསྒྲུབས། དེ་ནས་བཏེགས་ཏེ་ཆབ་མདོར་བསླེབས་ཤིང་ཉིན་
གཅིག་ལ་ཆབ་མདོ་དགོན་པའི་རྟེན་དང་བརྟེན་པ་ཞིབ་པར་མཇལ་ཞིང་། ཆབ་མདོའི་
ཁུལ་གཙོ་ལིས་ཧྲུའུ་ཅིས་( 书记)ལ་འཕྲད་དེ་རང་དགོན་ལ་དགོས་མཁོའི་ཤིང་མང་
ཙམ་ཆོག་མཆན་ཐོབ། དགོན་ནང་དུ་འབྱོར་རྗེས་མགོན་ཁང་གི་ཞལ་འབག་ཁ་ཚང་རང་
དང་བསྟན་འཛིན་རྒྱལ་མཚན་ལྷན་ནས་བཟོས་པས་གྲུབ་རྗེས་གཟུངས་གཞུག་བཅས་
ལེགས་པར་བསྒྲུབས། པད་སྙིང་དགོན་གྱི་སྒྲུབ་གྲྭ་པ་གཉིས་འབྱོར་བར་ཆོས་དྲུག་གི་
ཁྲིད་ཉིན་ཤས་ལ་བགྱིས། འཆར་ཅན་མགོན་པོའི་སྒྲུབ་མཆོད་ལ་འཚོགས། སྐབས་
འདིར་སྔར་གྱི་གྲིབ་རྐྱེན་ནད་གཞི་འཕར་ལྡང་ཅུང་བྱུང་། མགོན་ཁང་དུ་སྐུ་གསོབ་རྣམས་
དང་བླ་རྡོ་སྲོག་འཁོར་བཅས་གྲུབ་ནས་བསྐང་གསོལ་རྒྱས་པ་སྦྱངས་ཁྲུས་རབ་གནས་
སོགས་ལེགས་པར་གྲུབ། པདྨ་ཁྱུང་རྫོང་དུ་ཕྱིན་ནས་རང་གཞན་གྱི་རིམ་གྲོར་སྒྲོལ་མའི་

གཡུལ་མདོས། སྲི་ཟློག །རྒྱལ་མདོས་བཅས་བསྒྲུབས། བཙུན་མ་རྣམས་ལ་དྲག་
མཐིང་དང་། གྲོ་ལོད་ཀྱི་དབང་བྱས། ཤར་མདའི་སྡེ་སྤྱི་ནས་བཛྲ་དུང་སྒྲུབ་ཚུགས་
དགོས་པར་འབོད་སྐུལ་ལྟར་ཕྱིན། ཁམས་པའི་ཐུགས་སྒྲུབ་ཀྱི་སྒྲུབ་ཆེན་ཚུགས་ནས་
བཛྲ་གུ་རུ་དུང་ཕྱུར་གསུམ་ལྷག་གྲུབ། གྲིབ་སྐྱོན་ཚབས་ཇེ་ཆེར་སོང་བས་ཟི་ལིང་དུ་
སྨན་བཅོས་ལ་སོང་ནས་ཡུན་རིང་ཙམ་སྨན་བཅོས་བྱས་པས་ཅུང་ཇེ་བཟང་བྱུང༌། སླར་
སྐྱེ་མདོར་ཕྱིན་ཅིང་སེབ་པ་དགོན་དུ་གུ་རུའི་སྐུ་ཐོག་སོ་གསུམ་ལོངས་པ་བཞེངས་གྲུབ་
པར་གཟུངས་འབུལ་བཅའ་སྒྲུབ་ལག་བསྟར་བགྱིས། བལ་ཡུལ་དང་རྒྱ་གར་ནས་
འབོད་སྐུལ་ཡང་ཡང་གནང་བ་དང་དུ་བླངས་ནས་འགྲོ་རྒྱུའི་གྲབས་བྱས་པ་ཚགས་སུ་
ཚུད་ནས་འཕགས་ཡུལ་དུ་ཐེངས་གསུམ་པ་ཟི་ལིང་ནས་གནམ་གྲུར་ཞུགས། པེ་ཅིན་
ལ་བསླེབས། རང་ལོ་རེ་དགུར་སོན་པ་ན། རྒྱ་རིགས་སློབ་མ་རྣམས་ཀྱི་འདོད་སྐོང་
དབང་ལུང་ཁྲིད་སོགས་སྣེ་མང་བགྱིས། ཧྥོ་ཡ་ཐ་(佛牙塔)ཞེས་སངས་རྒྱས་ཚེམས་
ཀྱི་མཆོད་རྟེན་སོགས་རྒྱ་ཡི་དགོན་པ་མང་པོ་དང་། གོང་མའི་ཕོ་བྲང་ཁག་དང་། ལྟད་
གཟིགས་ར་བ་སྣ་ཚོགས། ཁྲང་ཁྲིང་( 长城)ཞེས་ལྕགས་རི་རིང་པོ། ཧྲི་སྲང་ལིན་
(十三陵)སོགས་གོང་མ་རིམ་བྱོན་གྱི་བང་སོ་མངཔོ། རིག་གནས་སྒྱུ་རྩལ་ཁང་དང་
ཚན་རིག་ལག་རྩལ་བཀྲམ་སྟོན་ཁང་སོགས་ལ་ལྟད་མོར་ཉིན་འགའ་ཕྱིན། པེ་ཅིན་ནས་
གནམ་གྲུར་ཞུགས་ནས་ཤང་ཀང་ལ་བསླེབས། དེར་འཁོད་རྒྱ་རིགས་སློབ་མ་དང་སྦྱིན་
བདག་རྣམས་ཀྱི་འདོད་སྐོང་སྣ་ཚོགས་བསྒྲུབས། སྟོན་པའི་སྐུ་ཤིན་ཏུ་ཆེ་ཞིང་སྒྲོས་
གཙང་བ་མཇལ། ཚོགས་གཉིས་རིན་པོ་ཆེ་དཔོན་སློབ་རྣམས་བསུ་བར་ཕེབས་འབྱོར།
དེ་ནས་གནམ་གྲུར་ཞུགས་ཏེ་བལ་ཡུལ་དུ་འབྱོར། ཚོགས་གཉིས་དགོན་པར་བསྡད།

འདིའི་སྐོར་མནལ་ལྟས་འཚུབ་ཆ་ཆེ་བར་བྱུང་བས། རྣམ་རྒྱལ་སྟོང་མཆོད་དང་། བཀའ་
འགྱུར་དག་སྒྲོག །ཕ་རོལ་རྒོལ་འཇོམས་ཀྱི་འཆི་བསླུ་སོགས་རིམ་གྲོ་མངཔོ་སྒྲུབ་མཛད་
སོང་། ས་ཟླའི་བཅོ་ལྔ་ལ་མཆོད་རྟེན་རྣམ་གསུམ་མཇལ་སྐོར་མཆོད་སྨོན་བགྱིས།
འབྲུག་མཁན་པོ་ཕྲིན་ལས་སོགས་ལ་ལམ་ཟབ་ཡིག་རྙིང་དང་བདེ་མཆོག་རྫོགས་རིམ་ལྷ་
མོ་བཅོ་ལྔའི་བསྙེན་ཡིག་སྐོར་གྱི་ལུང་བཏོན། མཁྱེན་བརྩེ་ཡེ་ཤེས་རིན་པོ་ཆེ་དང་།
ཚོགས་གཉིས་རིན་པོ་ཆེ་སོགས་ལ་གེ་སར་རྡོ་རྗེ་ཚེ་རྒྱལ་གྱི་དབང་ཕུལ། སྤྲུལ་སྐུ་ཆོས་ཉི་
མ། ཀེ་ལའི་མཆོག་གླིང་། ཟེ་ཆེན་རབ་འབྱམས། རྡོར་རྫོང་རིན་པོ་ཆེ། སྤྲུལ་སྐུ་ཆོས་
རྒྱལ། འབྲོང་སྤྲུལ། སྤྲུལ་སྐུ་གསང་སྔགས། ཨོ་རྒྱན་སྟོབས་རྒྱལ། རྟ་རྣ་བླ་མ་ཤེས་
རབ་མཐར་ཕྱིན་སོགས་བལ་ཡུལ་དུ་བཞུགས་པའི་བླ་མ་རྣམས་མཇལ་ཕྲད་དང་ཐུགས་
བཞེད་ཆེ་ཕྲ་སྣ་ཚོགས་བསྒྲུབས། ཚོགས་གཉིས་རིན་པོ་ཆེ་དང་ས་སྤྲུལ་རྣམ་གཉིས་མ་
ལེ་ཤིས་ཡར་བྱོན་པ་ལ་སྐུ་རིམ་འོས་རིགས་བསྒྲུབས། ས་སྐྱ་བདག་ཆེན་ངག་དབང་
ཀུན་དགའ་བསོད་ནམས་བལ་ཡུལ་དུ་ཕེབས་པ་མཇལ་ཞིང་གསུང་འཕྲོས་ཞིབ་རྒྱས
དང་བཀའ་དབང་བྱིན་རླབས་ཐོབ། མཱ་ར་ཏི་ཀར་སོང་ནས་འཆི་མེད་འཕགས་མའི་
བསྙེན་མཚམས་དམ་པོར་བསྡད་པས་ཚེ་འཕྲང་བསལ་བའི་ཉམས་རྨིས་བཟང་བར་བྱུང་
ཞིང་། སྒྲུབ་ཕུག་ཏུ་ཚོགས་འབུམ་དང་སྟོང་མཆོད་ཕུལ། སྙེ་ཤང་བ་མང་པོར་ཚེ་དབང་
འདོད་སྐོང་བགྱིས། གནས་སྐོར་དང་དབུ་རྩེར་བསང་མཆོད་རི་ཁྲུས་སོགས་བྱས་ཏེ་སླར་
བལ་ཡུལ་དུ་སླེབ་པར། སྤྲུལ་སྐུ་ཆོས་ཉི་མ་མཆོག་གིས་ལུམྦི་ནིར་བཀའ་བརྒྱུད་ཀྱི་སྨོན་
ལམ་ཚུགས་པར་ཅིས་ཀྱང་འགྲོ་དགོས་གསུངས་པ་ལྟར་ཕྱིན། བསུ་བ་སོགས་བཀུར་
བཟོས་དང་སྣེ་ལེན་རྒྱས་པར་མཛད། སྨོན་ལམ་ཉིན་གསུམ་ལ་འཚོགས་ཤིང་འདུས་

མང་ཡོངས་ལ་མི་ལའི་བླ་སྒྲུབ་ཀྱི་དབང་ལུང་དང་བསྟན་སྤྱིའི་བསླབ་བྱ་རེ་ཕུལ། ཚོགས་
འཁོར་རྒྱས་པ་དང་རབ་གནས་སེར་ཕྲེང་རྒྱས་སྤྲོས་མཛད། དགོན་པ་གསར་བཞེངས་
མཛད་རྒྱུའི་ས་འདུལ་ས་ཆོག་བགྱིས། ཁྲོ་ཤན་མགྲོན་ཁང་དུ་ལྟ་སྐོར་དང་རབ་གནས་
བྱས། ཁྲོ་ཤན་དགེ་སློང་ཞིག་གིས་སྦྲུལ་མང་པོས་འཚེ་བ་བྱུང་བར་ཆོས་ཡང་ཡང་བཤད་
པས་གནོད་འཚེ་ཞི་བར་གྱུར་པ་སོགས་ཀྱིས་མོལ་མཆིད་བྱུང་། སེར་སྐྱའི་གྲོང་ཤུལ་
རྒྱལ་ཁང་གི་གནའ་ཤུལ་རྣམས་དང་སྟོན་པས་རྒྱལ་སྲིད་སྤངས་ནས་གཤེགས་པའི་སྒོ་
སོགས་མཇལ་ཞིང་སྨོན་ལམ་ནན་ཏན་བཏབ། དད་པའི་སྤུ་ལོང་གཡོས་ཤིང་འདྲེན་བྱེད་
ཀྱི་ཆུ་རིས་དབང་མེད་དུ་འཁྲུགས་པ་བྱུང་། སླར་བལ་ཡུལ་དུ་བསླེབས། སེང་བྲག་རིན་
པོ་ཆེ་དང་ཆུ་བཟང་རིན་པོ་ཆེ་ལྷན་དུ་ཕེབས་བྱུང་བར་བཀའ་མོལ་ཞུས་ཤིང་བཀའ་བརྒྱུད་
གསེར་ཕྲེང་གི་མཚན་སྔགས་བྲིས། ལྷོ་འབྲུག་རྒྱལ་མཚན་སྤྲུལ་སྐུ་དཔོན་སློབ་རྣམས་ལ་
ཕྱག་ཆེན་སྔོན་དངོས་ཀྱི་ཁྲིད་དང་ལུང་སྣ་ཚོགས་རེ་ཕུལ། བར་སྐབས་རྣམས་སུ་མཆོད་
རྟེན་རྣམ་གསུམ་ལ་ཕྱག་བསྐོར་མཆོད་འབུལ་སོགས་ཡང་ཡང་བགྱིས།
འདིའི་ཡན་རྗེ་ཉིད་ཀྱིས་མཛད་པ་ལགས་སོ། །

༄༅། །སྐྱབས་གཅིག་འཁོར་ལོའི་མགོན་པོ་ངེས་པ་དོན་གྱི་རྡོ་
རྗེ་འཆང་དབང་དཔལ་འཁྲུལ་ཞིག་པ་ཆེན་པོ་
ངག་དབང་མཐུ་སྟོབས་ཚུལ་ཁྲིམས་བསྟན་
འཛིན་རྒྱ་མཚོ་མཆོག་གི་རྣམ་ཐར་
འཕྲོ་མཐུད་དད་གསུམ་པདྨོའི་
ཆུན་པོ་ཞེས་བྱ་བ་
བཞུགས་སོ། །
ན་མོ་གུ་རུ་བཛྲ་དྷ་ར་ཡ།
ཞི་ཆགས་ཁྲོ་གར་ཅིར་ཡང་འཆར་བ་དཔལ་ལྡན་སྐུ་ཡི་རོལ་མོ་མཁན། །
ཆོས་ཕུང་བརྒྱད་ཁྲིའི་གདངས་སུ་འཕོས་པ་ཟབ་གསང་གསུང་གི་རྒྱ་མཚོ་ཆེ། །
རྒྱལ་ཀུན་མཁྱེན་པའི་ཡེ་ཤེས་བཅུད་བསྡུས་སྤྲོས་བྲལ་བདེ་བ་ཆེན་པོའི་ཐུགས། །
ཁྱབ་བདག་བླ་མ་གྲུབ་རིགས་ཁྱུ་མཆོག་བྱང་ཆུབ་ཐོབ་ཀྱང་སྤྱི་བོར་བསྙེན། །
གང་གི་གསང་གསུམ་རྒྱ་མཚོའི་མཐའ། །
མཐའ་དག་བརྗོད་པར་སུ་ཡིས་ནུས། །
ནུས་ཤིང་འཚམས་པ་ཐུན་མོང་དོན། །
དོན་གསལ་མདོར་བསྡུས་ཚིག་གིས་སྤྲོ། །

ཞེས་མཆོད་པར་བརྗོད་ནས། དོན་བརྒྱུད་བསྟན་པ་ཡོངས་ཀྱི་བདག་པོ་འཇམ་
མགོན་བླ་མ་ནང་ཆེན་སྐྱབས་མགོན་དཔལ་འཁྲུལ་ཞིག་པ་ཆེན་པོ་ཨ་ལྡེའུ་བརྒྱད་པ་
མཚན་བརྗོད་པར་དཀའ་ཡང་དོན་གྱི་སླད་དུ་མཚན་ནས་སྨོས་པ་༧ངག་དབང་མཐུ་
སྟོབས་ཚུལ་ཁྲིམས་བསྟན་འཛིན་རྒྱ་མཚོའམ་མཁས་དབང་གྲུབ་རིགས་ཁྱུ་མཆོག་རིན་
པོ་ཆེའི་ཕྱི་ནང་གསང་གསུམ་གྱི་རྣམ་པར་ཐར་པ་ནམ་མཁའ་ལས་རྒྱ་ཆེ་ཞིང་རྒྱ་མཚོ་
ལས་གཏིང་ཟབ་པ་དེ་དག་ཚུར་མཐོང་གི་སྤྱོད་ཡུལ་མ་ཡིན་མོད། འདིར་རང་རྣམ་ལ་
འཕྲོ་མཐུད་ཀྱི་ཚུལ་དུ་ཅུངཟད་ཙམ་བྲི་བར་བྱའོ། །
དེའང་རྗེ་ཉིད་ཀྱི་རང་རྣམ་ལས་ཐུན་མིན་ནང་དང་གསང་བའི་རྣམ་པར་ཐར་པ་
ཕལ་མོ་ཆེ་སྦ་གསང་གནང་ཞིང་། ཅུང་ཟད་གསུངས་པ་རྣམས་ཀྱང་ཉམས་སྣང་དང་རྨི་
ལམ་གྱི་ཚུལ་དུ་མཛད་ནས། ཐུན་མོང་ཕྱི་ཡི་རྣམ་པར་ཐར་པ་སྐྱེ་བོ་ཀུན་ལ་མཐུན་སྣང་
དུ་གྲུབ་པའི་སྐོར་མདོར་བསྡུས་པའི་ཚུལ་གྱིས་འགོད་པར་མཛད་པ་དེའི་རྒྱས་བསྡུས་ཀྱི་
འགྲོས་དང་བསྟུན་ནས། ཕ་བླ་མ་རྗེ་བཙུན་ཡིད་བཞིན་གྱི་ནོར་བུ་མཆོག་དགུང་གྲངས་
རེ་དགུའི་མཇུག་ནས་བཟུང་དགུང་གྲངས་དོན་བརྒྱད་པར་དགོངས་པ་ཆོས་དབྱིངས་སུ་
བསྡུས་པའི་འདས་རྗེས་ཚུན། ནང་གི་རྣམ་ཐར་དང་གསང་བའི་རྣམ་ཐར་གྱི་སྐོར་མི་
ཤེས་ཤེས་མདོག་གི་བགྱི་བ་མ་བྱས་པར་ཐུན་མོང་ཕྱི་ཡི་རྣམ་ཐར་སྐོར་རགས་བསྡུས་
ཙམ་ཞིག་འཕྲོ་མཐུད་བགྱི་བ་ལ། དགུང་གྲངས་རེ་དགུར་ཕེབས་པ་ས་སྟག་ལོའི་སོ་
གར་པེ་ཅིན་ནས་ཤང་ཀང་ལ་བྱོན། དེར་ཚོགས་གཉིས་རིན་པོ་ཆེ་བསུ་བར་ཕེབས་པ་
དང་ལྷན་དུ་བལ་ཡུལ་ལ་ཕེབས། ཚོགས་གཉིས་རིན་པོ་ཆེས་འགྲོ་གྲོན་དང་འཆར་
འགོད་ཀྱི་ཞབས་ཞུ་ལྷོད་མེད་གནང་སྟེ། བལ་ཡུལ་མཐིལ་མཆོད་རྟེན་བྱ་རུང་ཁ་ཤོར་གྱི་

ཉེ་སར་ཁང་པ་གླས་ནས་འབྲུག་ལུགས་ཆོས་མཛོད་ཆེན་མོ་བསྡུ་སྒྲིག་གི་ཆེད་དུ་བཞུགས་
སྒར་ཕབ། ཕྱག་རོགས་ཀྲོ་ནེ་བཟའ་ཚང་གཉིས་དང་ཤེས་རབ། ཁམས་གྲྭ་དགེ་རྣམ་
སོགས་དང་ལྷན་དུ་འབྲུག་ལུགས་ཆོས་མཛོད་ཆེན་མོ་བསྡུ་སྒྲིག་གི་ཕྱག་ལས་གནང་ནས་
ལོ་གཅིག་ལྷག་ཙམ་གཏན་བཞུགས་མཛད་པས། བལ་ཡུལ་ཚད་པ་ཆེ་བ་དང་བཞུགས་
མལ་གཅིག་ཏུ་བཞུགས་ཡུན་རིང་བ་བཅས་ཀྱིས་བཞུགས་གདན་ཡང་ཡང་རྡོལ་བ་
སོགས་དཀའ་སྤྱད་དང་། ཉིན་མཚན་བར་མེད་དུ་སྦྲེལ་བའི་བརྩོན་པ་ཆེན་པོ་ལྷུར་
བཞེས་ཀྱིས་བཞུགས་པས་སྙུན་ཚབས་ཆེ་བར་བྱུང་བ་རིམ་གྲོས་ཟློག་ཙམ་བྱུང་། དེའི་
སྔོན་མངར་མོའི་སྙུན་གཞི་མེད་པ་ལ་སྐབས་དེ་དུས་ནས་མངར་མོའི་སྙུན་གཞི་ཡང་
བཞེས། ཚོགས་གཉིས་རིན་པོ་ཆེ་དང་ས་སྤྲུལ་རིན་པོ་ཆེ་རྣམ་གཉིས་ཆོས་མཛོད་ཆེན་
མོའི་འགྲོ་གྲོན་གྱི་ཆེད་དུ་མ་ལེ་ཤིས་ཡ་ལ་ཕེབས། རིགས་དབོན་བཙུན་མ་བདེ་ཆེན་
གཡང་མཚོ་སོགས་རྒྱ་གར་ལ་གནས་བསྐོར་དུ་མངགས། གསོལ་དཔོན་ངག་དབང་
ཐེག་མཆོག་ལུས་དང་དྲི་མ་བཞིན་དུ་འགྲོགས་ནས་ཞབས་ཞུ་ལྷོད་མེད་ངང་འབྲུག་
ལུགས་ཆོས་མཛོད་ཆེན་མོ་བསྡུ་སྒྲིག་གནང་བཞིན་བཞུགས། ལོ་འདིའི་ལོ་སར་གྱི་རྟེན་
འབྲེལ་ཡང་བལ་ཡུལ་དུ་མཛད། དགུང་གྲངས་བདུན་ཅུར་ཕེབས་པ་ས་ཡོས་ལོར་ཤང་
ཀང་ནས་ཕྱི་རྒྱལ་ལ་ཕེབས་པའི་ལམ་ཡིག་བཟོས་ཤིང་སྟོན་ཁ་ཙམ་ཤང་ཀང་ལ་ཕེབས་
ནས། ཆོས་ཚོགས་འགའ་ལ་ཞབས་ཀྱིས་བཅགས་ཤིང་བཀའ་ཆོས་གནང་བ་དང་རི་
ལྟས་དང་རི་ཁྲུས་ཀྱང་མཛད། དེ་ནས་ཐའི་ལན་ཌི་ལ་ཕེབས། ཚོགས་གཉིས་རིན་པོ་
ཆེས་གོ་སྒྲིག་གི་ཐུགས་འགན་བཞེས་ནས། ཆོས་ཚོགས་ཁག་ལ་དབང་ལུང་དང་བཀའ་
ཆོས་གནང་བ་དང་། ཚོགས་པ་འཚོགས་པ་དང་རབ་གནས་མཛད་པ་སོགས་མཛད་ཕྲིན་

བསྐྱངས་ཤིང་། ཐའི་ལན་རྒྱལ་ཁབ་ནས་མ་ལེ་ཤིས་ཡ་ལ་བྱོན། ཉིན་མང་པོར་གླང་པོ་
སྟོབས་བསྐྱེད་ཀྱི་བུམ་པ་བཅའ་སྒྲུབ་མཛད་པ་སོགས་ཟླ་བ་ཕྱེད་ཡས་མས་སུ་བཞུགས།
དེ་ནས་ཆོས་མགོན་རིན་པོ་ཆེའི་ཆོས་ཚོགས་ཀྱིས་ཐེ་ཝན་ལ་གདན་འདྲེན་ཞུས་ཤིང་།
བཞུགས་སྒར་ཐེ་ཀྲུང་ཞེས་པ་ཐེ་ཝན་དབུས་ཀྱི་གྲོང་ཁྱེར་ནས་ཆོས་མགོན་རིན་པོ་ཆེའི་
བཞུགས་ཤག་ལ་མཛད། ཆོས་མགོན་རིན་པོ་ཆེའི་ཞལ་སློབ་བདེ་ཆེན་ཧྥ་ཧྲི་(法师)
དང་། མཁྱེན་བརྩེ་ཡེ་ཤེས་ཀྱི་སློབ་མ་སློབ་དཔོན་རིན་པོ་ཆེ་རྣམ་གཉིས་སློབ་ཚོགས་
དང་བཅས་པས་གཙོ་བོའི་ཤངས་ལེན་ཞུས་ཤིང་། ཆོས་ཚོགས་ཁག་གི་དད་ལྡན་རྣམས་
ལ་ཚོགས་པ་དང་རབ་གནས། དབང་དང་བཀའ་ཆོས་སོགས་ཕངས་མེད་དུ་གནང་། དེ་
ནས་ཨ་རིར་ཕེབས་ཏེ་མཁྱེན་བརྩེ་ཡེ་ཤེས་ཀྱི་གཟིམས་ཁང་དུ་ཞག་ཤས་བཞུགས།
འཛི་སྒར་ཀོང་སྤྲུལ་གྱི་རི་ཁྲོད་དུ་གདན་ཞུས་ལྟར་ཕེབས། ཀོང་སྤྲུལ་རིན་པོ་ཆེ་མ་
བཞུགས་ཀྱང་ཀོང་སྤྲུལ་གྱི་མཁའ་འགྲོ་དང་སློབ་མ་རྣམས་ཀྱིས་ཤངས་ལེན་ལེགས་པར་
ཞུས་ཤིང་ཁོང་ཚོ་མང་པོས་བཀའ་ཆོས་ཞུ་བ་དང་རྟོགས་རྒྱུགས་སྤྲད་པ་སོགས་དགའ་
འོས་པ་རེ་བྱུང་། མཁྱེན་བརྩེ་ཡེ་ཤེས་ཀྱི་ཆོས་ཚོགས་དང་ཐག་ཉེར་ཡོད་པ། ཟུར་མང་
དྲུང་པའི་ཆོས་ཚོགས་ནཱ་རོ་པའི་ཆོས་ཚོགས་ཟེར་བར་ཕེབས་ནས་བཀའ་ཆོས་གནང་།
ལར་ཨ་རིར་མཁྱེན་བརྩེ་ཡེ་ཤེས་ཀྱིས་ཞབས་བསུ་ཞུ་བར་བཀོད་སྒྲིག་ཡོད་པ་ལས།
མཁྱེན་བརྩེ་ཡེ་ཤེས་ཀྱི་མ་ཡུམ་གཤེགས་པའི་རྐྱེན་གྱིས་ཐུགས་མ་ཁོམ་པར། ཆོས་
མགོན་རིན་པོ་ཆེ་ནས་ཞབས་ཞུ་མཛད། སྐབས་རེར་ཆོས་མགོན་རིན་པོ་ཆེ་སྐུ་ཉིད་ནས་
རླངས་འཁོར་བཏང་སྟེ་གདན་འདྲེན་པ་སོགས་མཛད། དེ་དུས་རིན་པོ་ཆེའི་ཞལ་ནས་
༧སྐྱབས་རྗེ་ཆོས་མགོན་རིན་པོ་ཆེ་ནི་ལོ་རྒྱུས་ཀྱི་ཐོག་ང་ཚོ་འབྲུག་པ་དཀར་བརྒྱུད་ཀྱི་

བསྟན་པའི་སྲོག་ཤིང་ཞིག་ཡིན་པ་ལ་དེང་སྐབས་ང་ཚོའི་ཞབས་ཞུ་བ་བྱེད་པ་འདི་ཤིན་ཏུ་
མི་ལེགས་ཞེས་ཀྱང་གསུངས། ཉིན་ཅིག་ཆོས་མགོན་རིན་པོ་ཆེ་དང་ལྷན་དུ་ཨ་རིར་རྒྱུན་
བཞུགས་གནང་བའི་འབྲུག་པ་ཡོངས་འཛིན་སྐུ་རབས་བརྒྱད་པ་༧འཇིགས་མེད་དབང་
ཕྱུག་དང་མཇལ་འཕྲད་གནང་ཞིང་། ཚེ་རབས་རྗེས་དྲན་དང་བསྟན་པའི་འཕེལ་འགྲིབ་
སོགས་དགོངས་ཡུལ་དུ་ཤར་བས་ཐུགས་སྐྱོ་ཚད་མེད་པའི་ངང་ནས། སྤྱན་ཆབ་བསིལ་
བཞིན་དུ་ལོ་རྒྱུས་ཀྱི་ཁྲོད་དུ་འབྲུག་པ་ཞབས་ཡོངས་གཉིས་ནི་འབྲུག་པ་དཀར་བརྒྱུད་ཀྱི་
བསྟན་པ་འདེགས་པའི་ཀ་ཆེན་ཟུང་ཞིག་ཏུ་ཆགས་ཡོད་སྟབས། ད་ལྟའི་སྐུ་ཐོག་ཁྱེད་
རྣམ་གཉིས་ནས་ཀྱང་ཐུགས་མཐུན་སྒོས་བསྟན་པ་སྤྱི་དང་བྱེ་བྲག་ལ་ཐུགས་སྟོབས་ཆེར་
བཞེས་ཀྱིས་བསྟན་པའི་ཞབས་ཏོག་འགྲུབ་དགོས་པའི་སྐོར་གྱི་བཀའ་སློབ་གང་ཟབ་
གནང་ཞིང་། རྗེ་ཉིད་དབུས་སུ་བཞུགས་ཤིང་ཞབས་ཡོངས་གཉིས་གཡས་གཡོན་དུ་
བཞུགས་ཏེ་དྲན་རྟེན་གྱི་སྐུ་པར་ཡང་བསྐྱོན། སྤྱིར་ཨ་རིར་གྲོང་ཁྱེར་ཆེན་པོ་ཁག་དྲུག་ལ་
ཕེབས་པ་ལས། ཕལ་ཆེ་བ་ཆོས་ཚོགས་ཁག་ལ་ཕེབས་པ་དང་དེར་ཡང་བཀའ་སློབ་དང་
ཕྱག་རྫོགས་ཀྱི་སེམས་ཁྲིད་གནང་བ་མ་གཏོགས་ཚོགས་པ་ཆེར་འཚོགས་དགོས་པ་མ་
བྱུང་། གཏེར་སྟོན་བསོད་རྒྱལ་རིན་པོ་ཆེའི་ཆོས་ཚོགས་ལ་ཕེབས་ཤིང་བཀའ་ཆོས་
གནང་། གཏེར་སྟོན་སྐུ་སྒེར་ནས་དབང་དང་སེམས་ཁྲིད་ཞུས་པ་སོགས་གང་དགོས་
གནང་། ས་སྐྱ་ཕུན་ཚོགས་ཕོ་བྲང་གི་ཆོས་ཚོགས་སུ་ཕེབས་ཤིང་མཇལ་འཕྲད་གནང་།
སྔར་ནས་འབྲེལ་འདྲིས་ཟབ་པ་བཅས་དགྱེས་མཇལ་ངང་གཞིས་བྱེས་སྐྱིད་སྡུག་གི་
གསུང་གླེང་མཛད་པ་དང་། ཕན་ཚུན་ལེགས་སྐྱེས་འབུལ་ནོད་ཀྱང་མཛད། དྲན་རྟེན་གྱི་
སྐུ་པར་ཡང་བསྐྱོན། ཚོགས་གཉིས་རིན་པོ་ཆེའི་ཆོས་ཚོགས་སུ་ཕེབས་ནས་ཞག་

བཞུགས་མཛད་ཅིང་སེམས་ཁྲིད་གནང་། ཨ་རིའི་གྲོང་ཆེར་ནེའུ་ཡུལ་ཆོས་ཚོགས་སུ་
ཕེབས་ཏེ་གསུང་ཆོས་གནང་། ཨ་རིའི་གྲོང་ཁྱེར་ནས་ཕོ་བྲང་དཀར་པོ་ཆེར་མི་མཐོང་བ་
ལ། བུ་སློབ་སྦྱིན་བདག་རྣམས་ཀྱིས་མཚོ་གྲུར་གདན་དྲངས་ཏེ་ཕོ་བྲང་དཀར་པོ་སོགས་
ལ་ལྟད་མོ་རྒྱང་གཟིགས་གནང་། སླར་མཁྱེན་བརྩེ་ཡེ་ཤེས་ཀྱི་ཆོས་ཚོགས་སུ་ཕེབས་
ཤིང་དེ་ནས་གནམ་གྲུར་བཞུགས་ནས་ཤང་ཀང་ལ་ཕེབས་པ། ཚོགས་གཉིས་རིན་པོ་
ཆེའི་སྦྱིན་བདག་ཞིག་གིས་གདན་དྲངས་ནས་དེར་བཞུགས། གསོལ་དཔོན་ངག་དབང་
ཐེག་མཆོག་པེ་ཅིན་ནས་བྱོན་པ་དང་བལ་ཡུལ་ནས་དངོས་གཡང་འབྱོར་བ་བཅས་
དགྱེས་འཛོམས་བྱུང་། སླར་བལ་ཡུལ་དུ་ཕེབས་ནས་འབྲུག་ལུགས་ཆོས་མཛོད་ཆེན་མོ་
སྒྲིག་སྦྱོར་མཐའ་འདོན་པར་བཞེད་དེ་ཤང་ཀང་ནས་གནམ་གྲུར་བཞུགས་ཏེ་བལ་ཡུལ་དུ་
ཕེབས་པ་ན། གནམ་ཐང་ནས་རིན་པོ་ཆེའི་ལམ་ཡིག་བལ་ཡུལ་དུ་ཕེབས་ཆོག་པའི་
ལམ་ཡིག་མ་ཡིན་པའི་སྙད་ཀྱིས་གནམ་གྲུ་ལས་འབབ་པ་བཀག་འགོག་ཐེབས།
ཞབས་ཞུ་བ་རྣམས་གནམ་གྲུ་ལས་བབ་ཚར་ཞིང་དཔོན་སློབ་ཁ་བྲལ་བས་ཞབས་ཞུ་བ་
སྤྱི་དང་ལྷག་པར་རིགས་དབོན་གྱི་བཙུན་མ་ཨ་ཞེ་བདེ་ཆེན་གཡང་མཚོ་ནས་ངུ་འབོད་
དང་བཅས་ཏེ་ཐབས་བརྒྱ་ཇུས་སྟོང་གིས་རིན་པོ་ཆེ་བལ་ཡུལ་དུ་འབབ་ཆོག་པའམ།
ཡང་ན་མོ་རང་སླར་གནམ་གྲུར་ཞུགས་ཏེ་ཞབས་ཞུར་འགྲོ་ཆོག་པའི་རེ་བ་ཡང་ཡང་ཞུས་
ཀྱང་སྤྱི་ཡི་ཁྲིམས་ལ་བཟོ་བཅོས་ག་ལ་ཡོད། དེས་ན་ཞབས་ཞུ་བ་རྣམས་བལ་ཡུལ་དུ་
ལྷག་ཅིང་། རིན་པོ་ཆེ་གཅིག་པུ་སླར་གནམ་གྲུར་བཞུགས་ཏེ་ཐའི་ལན་ཌི་ལ་ཕེབས་
ནས་དེར་ཞག་བཞུགས་གནང་། ཕྱིར་ཉིན་ཞབས་ཞུ་བ་རིགས་དབོན་གྱི་བཙུན་མ་ཨ་
ཞེ་བདེ་ཆེན་གཡང་མཚོ་དང་དངོས་གཡང་གཉིས་ཀྱང་ཐའི་ལན་ཌི་ལ་འོངས་ནས་ཞབས་

པད་བསྙེན། དེ་ལྟར་སྐབས་འདིར་བལ་ཡུལ་དུ་སླར་ཕེབས་མི་ཐུབ་པ་ནི་བསྟན་པ་སྤྱི་
དང་བྱེ་བྲག་དོན་བརྒྱུད་དཔལ་ལྡན་འབྲུག་པའི་ཆོས་མཛོད་ཆེན་མོ་རྩོམ་སྒྲིག་མཐར་
དབྱུང་བའི་བསྟན་པའི་བར་ཆད་ཚབས་ཆེན་ཞིག་ཏུ་གྱུར་ཏོ། །གསོལ་དཔོན་ངག་དབང་
ཐེག་མཆོག་དང་ཀུན་བཟང་འགྱུར་མེད་རྣམ་གཉིས་བལ་ཡུལ་དུ་བཞུགས་ནས་སངས་
རྒྱས་སྟོང་སྐུ་དང་རི་དྭགས་ཆོས་འཁོར། བཀའ་བརྒྱད་ཀྱི་མཆོད་ཆས་སོགས་བཟོས་
ཤིང་ལོ་གཅིག་མ་ཟིན་ཙམ་འགོར། ཤང་ཀང་ནས་པེ་ཅིན་ལ་ཕེབས་ཏེ་སྦྱིན་བདག་དང་
ཞལ་སློབ་རྣམས་ལ་དབང་དང་བཀའ་ཆོས། སྲུང་རིམ་གང་དགོས་མཛད་དེ་ཟི་ཁྲོན་ཁྲིན་
ཏུ་བརྒྱུད་ཟླ་བ་བཅུ་གཅིག་པའི་ཚེས་ལྔ་ལ་ལྷ་སར་ཕེབས། དེ་ནས་ཚེས་བཅུ་དགོན་པའི་
གྲྭ་ཚང་དང་འཁྲུལ་ཞིག་དགོན་གྱི་གྲྭ་ཚང་། པདྨ་ཁྱུང་རྗོང་དགོན་གྱི་བཙུན་མ་ཡབ་ཚང་
དང་བཅས་རིམ་གྱིས་མདུན་བཅར་དུ་འོངས་བ་ལས། སྔོན་མ་རྣམས་ཟླ་བ་བཅུ་གཉིས་
པའི་ཚེས་བརྒྱད་ལ་ལྷ་སར་འབྱོར་ཞིང་བླ་སློབ་དགྱེས་མཇལ་དང་གཞི་བྱེས་ལྷན་
འཛོམས་ཀྱི་སྐལ་བཟང་ཚེས། རིན་པོ་ཆེ་མཆོག་བལ་ཡུལ་དང་ཕྱི་རྒྱལ་ཕྱོགས་སུ་ཕེབས་
ནས་འགྲོ་དོན་བྱུང་ལུགས་དང་ཡ་མཚན་པའི་ལྟད་མོར་རོལ་བ་སོགས་ལུགས་གཉིས་ཀྱི་
གསུང་གླེང་ངང་དགའ་སྟོན་ལ་དགྱེས་རོལ་མཛད། བླ་སློབ་སྟོན་འཁོར་གཞི་བྱེས་ལྷན་
འཛོམས་ཀྱིས་ཇོ་ཁང་ནང་དུ་ཉིན་གསུམ་གྱི་རིང་རིན་པོ་ཆེ་ཉིད་ཀྱི་དགོངས་གཏེར་ཐུགས་
སྒྲུབ་བསམ་པ་ལྷུན་འགྲུབ་ཀྱི་ཚོགས་འབུམ་ཕུལ། ཕྱིར་ཉིན་ཉི་མ་གཅིག་གིས་ཇོ་ཤཱཀ་
མཆེད་བརྒྱད་ཆ་ཚང་ལ་གསེར་གསོལ་འབུལ་གྲུབ་པར་མཛད། གནམ་ལོ་གསར་པའི་
དགའ་སྟོན་གྱི་རྟེན་འབྲེལ་ལྷ་ལྡན་དུ་རོལ། གནས་ཚང་སྡེ་དགེ་ཆོས་ལྡན་ཚང་དང་ནང་
ཆེན་ནས་ལྷ་སར་གནས་སྤོས་པའི་དུད་ཚང་མང་པོས་ལོ་སར་གསོལ་སྟོན་ལ་གདན་

འདྲེན་ཞུས་པ་ལྟར་ཕེབས་ནས། དབང་དང་ཁྲུས་བཀའ་བསྒོ་གསུང་ཆོག་སོགས་གང་
དགོས་སོ་སོའི་ཞེ་འདོད་ཚིམ་པ་མཛད། ཅོག་གྲྭ་རིན་པོ་ཆེའི་མདུན་དུ་ཕེབས་ནས་གཞི་
བྱེས་ལྷན་འཛོམས་ཀྱི་གསུང་གླེང་དང་འབྲེལ་གྲྭ་སྡིངས་པོ་ཆེ་རུ་གདན་ཞུས་ཕུལ་བ་ཞལ་
གྱིས་བཞེས། ཟླ་བ་དང་པོ་སྔ་མའི་ཚེས་བཅུ་དྲུག་ཉིན་ཚེས་བཅུ་དགོན་པའི་གྲྭ་ཚང་སྔོན་
མ་རྣམས་ཕྱིར་དགོན་ནང་དུ་བྱོན། རྗེས་མ་རྣམས་བྱོན་གྲུབ་པ་ན་སླར་ཡང་དེ་དག་དང་
ལྷན་དུ་ཇོ་ཁང་ནང་དུ་བསམ་པ་ལྷུན་འགྲུབ་ཀྱི་ཚོགས་བརྒྱ་དང་ཇོ་ཤཱཀ་མཆེད་བརྒྱད་ལ་
གསེར་གསོལ་འབུལ་བ་སོགས་མཛད། དེ་ནས་ལྷ་སར་ཡོད་པའི་ནང་ཆེན་པའི་སྦྱིན་
བདག་ཁག་ལ་ཞི་ཁྲོ་དང་ཕུར་ཟློག་སྒྲོལ་མའི་གཡུལ་མདོས་ས་བདག་འཁྲུགས་བཅོས་
སོགས་སྲུང་རིམ་དང་དབང་དང་ཁྲུས་སོགས་སོ་སོའི་རེ་བ་གང་ཡོད་ཐམས་ཅད་ཐུགས་
དགྱེས་བརྩེ་ཆེན་པོས་བསྒྲུབ་པར་མཛད། བར་སྐབས་སེ་འབྲས་དགེ་གསུམ་སོགས་སུ་
མཆོད་མཇལ་ལ་ཕེབས་ཤིང་ཕྱག་དང་མཆོད་པའི་སྤྲིན་ཚོགས་བསྟབས་ཤིང་བསྟན་འགྲོ་
སྤྱི་བྱེའི་དོན་དུ་གསོལ་སྨོན་གང་ཟབ་གནང་། དོན་གཉེར་ཅན་འགའ་ལ་བདེ་མཆོག་ལྷན་
སྐྱེས་དང་ཕག་མོའི་དབང་། འཇམ་དབྱངས་རིག་གཏད་གནང་བ་སོགས་ཐུགས་ལྷོད་
པོའི་ངང་ནས་གནས་བསྐོར་མཆོད་མཇལ་ཞིབ་པར་གནང་། དགུང་གྲངས་དོན་གཅིག་
བཞེས་པ་ལྕགས་འབྲུག་ལོར། ཟླ་བ་ཕྱེད་ཙམ་དུ་སྐུ་མཚམས་ལ་བཞུགས་ཞོར་གསོལ་
དཔོན་སྤྲུལ་སྐུ་དོན་བརྒྱུད་བསྟན་འཛིན་ལ་སུམ་རྟགས་ལྗགས་ཁྲིད་གནང་བ་སོགས་
མཛད། བོད་ཟླ་གསུམ་པའི་ཚེས་བཅུ་བཞི་ལ་ལྷོ་ཁ་གྲ་ནང་གི་ཕྱོགས། ཀུན་མཁྱེན་
པདྨ་དཀར་པོའི་སློབ་མ་སེམས་དཔའ་རིན་ཆེན་དཔལ་བཟང་སྐུ་རབས་རིམ་བྱོན་ལ་
ཅོག་གྲྭ་རིན་པོ་ཆེ་ཞེས་གྲགས་པའི་གདན་ས་གྲ་ནང་སྡིངས་པོ་ཆེ་རུ་ཆིབས་བསྒྱུར་གནང་

བ་སེང་སྦྲེང་དང་ཐོག་རོལ་གྱིས་མདུན་བསུས་ཤིང་། འདུས་མང་ནས་མཇལ་དར་དང་
མཎྜལ་འབུལ་བ་སོགས་ཞུས་ཏེ་བཞུགས་མལ་ཕབ། ཅོག་གྲྭ་རིན་པོ་ཆེ་སྐུ་རབས་
བརྒྱད་པ་ངག་དབང་བསྟན་འཛིན་ཆོས་ཀྱི་སེང་གེ་མཆོག་དང་མཁན་ཆེན་བསྟན་པ་རབ་
རྒྱས། ཁམས་སྤྲུལ་བསོད་ནམས་དོན་གྲུབ་བཅས་དབུར་བཞུགས་ར་ལུང་དང་གནམ་
འབྲུག་གསང་གླིང་བདེ་ཆོས་སོགས་འབྲུག་དགོན་ཁག་ནས་ཕེབས་པའི་སྡིངས་ཆེའི་
བཤད་གྲྭའི་སློབ་གཉེར་བ་རྣམས་ཀྱིས་གཙོར་བྱས་པའི་བླ་སྤྲུལ་དགེ་འདུན་འདུས་མང་
ལ། ཚེས་བཅོ་ལྔ་ཉིན་ནས་དབུ་བཟུང་ལམ་ཟབ་བླ་མ་མཆོད་པ་དང་མི་འཁྲུགས། ཕག་
མོ་བདེན་གཉིས་ཞལ་ཅན། བདེ་མཆོག་ལྷན་སྐྱེས། དཀོན་མཆོག་སྤྱི་འདུས་རྩ་གསུམ་
གྱི་དབང་དང་བཀའ་གཏད། མགོན་པོ་ཕྱག་བཞི་པའི་ཕྱི་སྒྲུབ་ཀྱི་དབང་། གུ་རུ་དྲག་པོ་
ཀཱི་ལ་ཡ་བཅས་ཀྱི་བཀའ་དབང་གང་ཟབ་གནང་། ཉིན་གསུམ་ལ་དགེ་ཚུལ་དང་དགེ་
སློང་མང་པོ་བསྒྲུབས། སྡིངས་ཆེའི་བཤད་གྲྭ་བ་རྣམས་ཀྱིས་རྩོད་པ་ལུང་རིགས་ཀྱི་
མཆོད་སྤྲིན་བསྟབས་པ་དགྱེས་བཞེས་གནང་། ཅོག་གྲྭ་རིན་པོ་ཆེ་དང་མཁན་ཆེན་བསྟན་
པ་རབ་རྒྱས་རྣམ་གཉིས་ཀྱིས་གཙོ་བོར་མཛད་དེ་བརྟན་བཞུགས་ཀྱང་ཕུལ། དགོན་
འདིའི་ཕྱི་ནང་ཀུན་ཏུ་རབ་གནས་གནང་བ་བཅས་སྐབས་ཀྱི་མཛད་པ་རེ་ཞིག་གྲུབ་སྟེ།
ཉེར་བཞི་ཉིན་ལྷ་སར་ཕེབས། བཞི་པའི་ཚེས་གཉིས་ལ་ལྷ་ས་ནས་ཆིབས་བཏེགས་ཏེ་
ཐོག་མར་རིག་འཛིན་འཇའ་ཚོན་སྙིང་པོའི་གདན་ས་བང་རི་དགོན་དུ་ཕེབས་དཀོན་
མཆོག་སྤྱི་འདུས་ཀྱི་ཚོགས་འཁོར་བསྐོར། གློ་ཧང་འཕྲང་སོགས་མཇལ། རིམ་པས
ཡང་འདུལ་གྱི་གཙུག་ལག་ཁང་བཞིའི་ཡ་གྱལ་བུ་ཆུ་གཏེར་གྱི་ལྷ་ཁང་མཇལ་ཞིང་བླ་མ་
མཆོད་པའི་ཚོགས་འཁོར་བསྐོར། ནག་པོ་བླ་མ་སྐལ་བཟང་སོགས་ལ་དཀོན་མཆོག་སྤྱི་

འདུས་ཀྱི་སྨིན་དབང་བསྐུར་ནས། འཁྲུལ་ཞིག་དགོན་པའི་སྒྲུབ་བླ་བྱང་ཆུབ་རྡོ་རྗེ་ཡབ་
སྲས་ཀྱི་གདན་ཞུས་ལྟར་འབྲུག་རྒྱལ་དབང་རྗེ་ཀུན་དགའ་དཔལ་འབྱོར་གྱི་གདན་ས་
འབྲུག་ཆོས་སྡིངས་དགོན་དུ་ཕེབས། ཕྱིར་ཉིན་བླ་མ་མཆོད་པའི་ཚོགས་འཁོར་དང་དད་
ལྡན་རྣམས་ལ་ཚེ་དབང་གནང་། སྐྱབས་རྗེ་བདུད་འཇོམས་རིན་པོ་ཆེའི་གདན་ས་བླ་མ་
གླིང་དུ་ཕེབས་ཤིང་གསར་བཞེངས་ལས་སྔ་ཤོས་སུ་གྲགས་པའི་ཟངས་མདོག་དཔལ་
རིའི་ལྷ་ཁང་སོགས་ལ་མཆོད་མཇལ་གནང་། ཚེས་བཅུ་གཅིག་ལ་བཀའ་བརྒྱུད་གྲུབ་
པའི་ཕ་ཁྱིམ་མཉམ་མེད་དྭགས་པོ་རིན་པོ་ཆེའི་གདན་ས་དྭགས་ལྷ་སྒམ་པོར་ཆག་ཕེབས་
ཏེ་ཤིང་སྤང་གསེར་གྱི་མཎྜལ་ལ་ཅོག་སྒར་ཕབ། དྭགས་པོ་རིན་པོ་ཆེའི་གསོལ་འདེབས་
ཞིག་ཀྱང་ལྗགས་རྩོམ་གནང་། བླ་མ་མཆོད་པའི་ཚོགས་འཁོར་དང་སྨོན་ལམ་ཡང་ཡང་
བཏབ། བཅུ་གཉིས་ལ་ཟངས་ལུང་གོང་འོག་དང་སེ་བ་ཕུག་སོགས་སུ་གནས་མཇལ་
དང་གསོལ་སྨོན་གནང་། དྭགས་པོ་གྲྭ་ཚང་ལ་སྒམ་པོ་པའི་གསེང་ལམ་བླ་སྒྲུབ་ཀྱི་
དབང་བསྐུར། བཅུ་གསུམ་ལ་བསང་དང་རི་ཁྲུས་སོགས་མཛད་ནས་ཉིན་གུང་སྒར་པ་
བཏེགས། བཅུ་བཞི་ནས་རིམ་པས་ཟངས་རི་མཁར་དམར་ལ་ཕེབས་ཏེ་དཀོན་མཆོག་
སྤྱི་འདུས་ཀྱི་ཚོགས་འཁོར་དང་གཅོད་ཡུལ་མཁའ་འགྲོ་གད་རྒྱང་གི་ལུས་སྦྱིན་མཛད།
རྩེད་ཐང་གུང་པོ་རི་བསྐོར་ཞིང་ཁྲ་འབྲུག་སྒྲོལ་མ་ལྷ་ཁང་དུ་ཤེལ་བྲག་གི་གུ་རུ་ང་འདྲ་
མའི་མདུན་དུ་ཚོགས་མཆོད་ཕུལ། ཁྲ་འབྲུག་དང་རྟག་སྤྱན་འབུམ་པ། རས་ཆུང་ཕུག་
དང་བེ་རོ་ཕུག །བཀྲ་ཤིས་ཆོས་སྡེ་བཅས་ལ་མཆོད་མཇལ་མཛད་ནས་ཤེལ་བྲག་མདའ་
རུ་བཞུགས་ཞག་ཕབ། ཡར་ཀླུང་ཤེལ་གྱི་བྲག་ཕུག་ཞིབ་མཇལ་དང་དཀོན་མཆོག་སྤྱི་
འདུས་ཀྱི་ཚོགས་འཁོར་བསྐོར། ཚེ་ཆུ་འབུམ་པ་དང་རྒོད་ཐང་འབུམ་པ། ཐང་པོ་ཆེ་

སོགས་ལ་མཇལ་སྨོན་གནང་ཞིང་འཕྱོངས་རྒྱས་ནས་རིག་འཛིན་འཇིགས་མེད་གླིང་པའི་
གདན་ས་ཚེ་རིང་ལྗོངས་སུ་མཆོད་མཇལ་དང་ཚོགས་འཁོར་བསྐོར། བོད་ཀྱི་ལོ་རྒྱུས་
ཁྲོད་ལོ་རྒྱུས་ཀྱི་རིན་ཐང་ལྡན་པའི་འཕྱོངས་རྒྱས་བཙན་པོའི་བང་སོ་ཁག་ལས་སྲོང་
བཙན་བང་སོ་དངོས་མཇལ་དང་བང་སོ་གཞན་དག་ལ་རྒྱང་གཟིགས་མཛད། སླར་ཡང་
བཅོ་བརྒྱད་རྗེས་མར་ཡར་ཀླུང་གཙང་པོ་གྲུ་ཡིས་བརྒལ་ཏེ་བོད་ཀྱི་ཆོས་གྲྭ་སྔ་ཤོས་མཁན་
སློབ་ཆོས་གསུམ་གྱིས་ཆགས་བཏབ་པའི་བསམ་ཡས་དགོན་དུ་ཕེབས། དེ་ནས་རིམ་
པས་བསམ་ཡས་མཆིམས་ཕུར་ཕེབས་ཏེ་བྲག་དམར་ཀེའུ་ཚང་སོགས་སུ་ཚོགས་འཁོར་
དང་གསོལ་འདེབས་ལེའུ་བདུན་མ་སོགས་ཀྱི་སྨོན་ལམ་རྒྱ་ཆེར་བཏབ། གཡའ་མ་ལུང་
དུ་ཕེབས་ནས་འཆི་མེད་འཕགས་མའི་ཚེ་སྒྲུབ་མཛད། བསམ་ཡས་དབུ་རྩེ་རིམ་གསུམ་
དང་ནང་རྟེན་རྣམས་ལ་ཞིབ་མཇལ་མཛད། བར་ཁང་གཡུ་ཞལ་འབར་བར་དཀོན་
མཆོག་སྤྱི་འདུས་ཀྱི་ཚོགས་འཁོར་དང་སྟོང་མཆོད་ཕུལ། གླིང་བཅུ་གཉིས་སོགས་ལ་
མཆོད་མཇལ་ཞུས་ཤིང་། ལྷོ་བྲག་མཁར་ཆུ་དང་གྲོ་བོ་ལུང་། སྲས་མཁར་དགུ་ཐོག་
སོགས་སུ་ཕེབས་བཞེད་ཀྱིས་ཆིབས་བཏེགས་ཏེ་གྲི་གུག་མཚོ་ཞེས་མགོན་པོའི་བླ་མཚོར་
གྲགས་པ་མཚོ་གྲི་གུག་གི་དབྱིབས་ཅན་རྒྱུད་ནས་མཚོ་སྨད་རྫོང་དུ་ཆག་ཕེབས། མཚོ་
སྨད་རྫོང་ནས་ལྷོ་བྲག་ཏུ་ཕེབས་པའི་ལམ་ཡིག་ཚུལ་མཐུན་མེད་པའི་སྙད་ཀྱིས་ལྷོ་བྲག་
ཏུ་མ་བཏང་བས། མངའ་བདག་ཉང་གི་གདན་ས་སྨྲ་བོ་ཅོག་དགོན་པར་མཆོད་མཇལ་
མཛད་ཅིང༌། ཡར་ལྷ་ཤམ་པོ་བརྒྱུད་གཡའ་བཟང་དགོན་པར་རྒྱང་མཇལ་བཅས་སླར་
རྩེད་ཐང་དུ་ཕེབས་འབྱོར་བྱུང་། གངས་དཀར་ཆོས་སྡེ་ལ་མཆོད་མཇལ་ཞུས་ཤིང་འབྲུག་
པ་ཞབས་ཡོངས་གཉིས་ཀྱི་གདན་ས་བདེ་ཆེན་ཆོས་འཁོར་དུ་ཆག་ཕེབས། རྟེན་གསུམ་

ཁག་ལ་མཆོད་མཇལ་དང་རབ་གནས་ཚོགས་མཆོད་བཅས་ཕུལ། རྔོག་ཆོས་རྡོར་གྱི་
གདན་ས་གཞུང་གི་སྤྲེལ་ཞིང་དུ་མཆོད་མཇལ་མཛད་དེ་གཞིས་ཀ་རྩེར་ཕེབས། དེ་ནས་
རིམ་པས་སྣར་ཐང་དགོན་དང་ངོ་རུ་དགོན་པ་མཇལ་ཞིང་དཔལ་ལྡན་ས་སྐྱ་པའི་རྩ་བའི་
གདན་ས་ས་ཆེན་གོང་མ་རྣམ་ལྔའི་གདན་ས་གཙང་ས་སྐྱ་གོང་དུ་ཕེབས། ཕྱིར་ཉིན་ས་སྐྱ་
སྤྲུལ་པའི་ལྷ་ཁང་ཆེན་མོ་སོགས་ཞིབ་མཇལ་ཞུས་ཤིང་གཞིས་ཀ་རྩེར་ཕེབས། བཀྲ
ཤིས་ལྷུན་པོ་དང་རྒྱལ་རྩེ་བཅས་ལ་མཆོད་མཇལ་ཞུས་ཏེ། འགྲོ་མགོན་གཙང་པ་རྒྱ་
རས་ཀྱིས་ཆགས་བཏབ་པ་དོན་བརྒྱུད་དཔལ་ལྡན་འབྲུག་པ་རིན་པོ་ཆེའི་རྩ་བའི་གདན་
ས་འབྲུག་ར་ལུང་གདན་ས་མཐིལ་ཞེས་གྲགས་པ་དཔལ་མེ་ཏོག་མདངས་འཕྲོག་གི་
དགོན་པར་ཞབས་སོར་འཁོད། ར་ལུང་དགོན་གྱི་ནང་རྟེན་ཁག་ལ་རྟེན་མཇལ་དང་བླ་
མ་མཆོད་པའི་ཚོགས་འཁོར་བསྐོར་ནས། སྤོས་སྐྱ་སོགས་མཇལ་ཞིང་ཕེབས་པ་ཡར་
འབྲོག་མཚོ་ཁར་བཞུགས་ཞག་ཕབ། ཕྱིར་ནངས་འགྲོ་མགོན་གཙང་པ་རྒྱ་རས་ཀྱིས་
ཆགས་བཏབ་པའི་གདན་ས་དོན་བརྒྱུད་དཔལ་ལྡན་འབྲུག་པ་ཞེས་མཚན་གྱི་རྔ་གསང་
ཐོག་མར་ལྡིར་བའི་གནས། གནམ་འབྲུག་གམ་གནམ་ཕུ་འབྲུག་སེ་བ་བྱང་ཆུབ་ཆོས་
གླིང་དུ་ཕེབས་ཤིང་གནམ་འབྲུག་གི་རྟེན་མཇལ་དང་བླ་མ་མཆོད་པའི་ཚོགས་འཁོར་
བསྐོར། རྒྱ་རས་སྒྲུབ་ཕུག་སོགས་མཇལ་ཞིང་རིམ་པས་རྒྱ་རས་ཉམས་སྣང་དགོན་
བཅས་ལ་མཆོད་མཇལ་དང་གསོལ་སྨོན་གནང་སྟེ། ཇོ་བོ་རྗེ་ལོ་དགུར་བཞུགས་ཤིང་
མཐར་སྐུ་གཤེགས་སའི་གནས་སྙེ་ཐང་དུ་ཕེབས། སྒྲོལ་མ་ལྷ་ཁང་དང་ཇོ་བོའི་གདུང་
འབུམ་སོགས་མཇལ་ཞིང་གསོལ་སྨོན་གནང་ནས་ལྷ་སར་ཕེབས་པ་སོགས་རེ་ཞིག་
དབུས་གཙང་གི་ཕྱོགས་སུ་མཛད་པ་ལེགས་པར་གྲུབ་ནས། མགོན་པོ་གང་གི་གདན་ས་

ནང་ཆེན་སྒར་ཚེས་བཅུ་དགོན་འབྲུག་མདོ་སྔགས་བཤད་སྒྲུབ་ཆོས་འཁོར་གླིང་དུ་ཞབས་
ཟུང་འཁོར་ལོའི་རེ་ཁ་རྣམ་པར་བཀོད། དེ་ནས་གདན་ས་སྔ་མ་འཁྲུལ་ཞིག་དགོན་དུ་
ཕེབས། རྗེས་ཐོག་ཁར་རི་བསྟོད་དང་དགྲ་ལྷའི་དཔའ་བསྟོད་མཛད། ཕྱི་ཉིན་ནས་ཉིན་
ལྔའི་རིང་ཙོང་སྣར་འཁྲུལ་ཞིག་རི་བསྟོད་བསང་གསོལ་དང་དགའ་སྟོན་གྱི་ངང་བཞུགས།
ཞོར་དུ་གྲྭ་པ་རྣམས་ནས་ཨ་ཙ་ར་དང་དགྲ་ལྷ། རྒྱ་སེང་སོགས་གར་འཆམ་མཛད།
ཡུལ་མི་རྣམས་ནས་བྲོ་རྡུང་གླུ་ལེན་རྟ་རྒྱུག་མདའ་འཕེན། མི་རྒྱུག་ཤུགས་འགྲན་
སོགས་བླ་སློབ་ཡོན་མཆོད་གཞི་བྱེས་ལྷན་འཛོམས་ཀྱི་དགའ་སྟོན་ཅི་ཡང་སྤེལ། རིན་པོ་
ཆེ་ཉིད་ནས་སྨན་བླའི་དབང་དང་སྤྱན་རས་གཟིགས་ཀྱི་དབང་། ཁྲུས་དང་བཀའ་བསྒོ་ཞི་
ཁྲོའི་དབང་སོགས་གནང་སྐྱེས་ཀྱི་ཆོས་སྦྱིན་ཕངས་མེད་དུ་བསྩལ། དེ་ནས་ཉིན་ཤས་
འཁྲུལ་ཞིག་དགོན་གྱི་སྒྲུབ་སྡེ་དང་རྟོགས་ལྡན་སྤྲུལ་སྐུ་དོན་བརྒྱུད་བསྟན་འཛིན་གཙོ་
བོར་བྱས་པའི་དོན་གཉེར་ཅན་རྣམས་ལ་གཏུམ་མོའི་མེ་དབང་དང་ལུང་ཕྲན་འགའ་ཡང་
གནང་། འཁྲུལ་ཞིག་དགོན་པའི་ལས་འཛིན་རྣམས་དང་ལྷན་དུ་དགོན་པའི་གནས་ཚུལ་
སྐོར་བཀའ་བགྲོས་གནང་ཞིང་ཞལ་ཏ་སློབ་སྟོན་ནན་མོ་མཛད་དེ་སླར་ནང་ཆེན་སྒར་དུ་
ཕེབས། དོན་གཉེར་ཅན་གྱི་ཆོས་ཞུ་བ་རྣམས་ལ་ཕག་མོའི་དབང་དང་འཆི་མེད་འཕགས་
མ་སྙིང་ཐིག་གི་དབང་གནང་། ཕྱག་ཆེན་གྱི་ཁྲིད་སོགས་གང་ལ་གང་དགོས་ཕངས་མེད་
དུ་བསྩལ་ཞིང་བཞུགས། དགུང་གྲངས་དོན་གཉིས་ལ་ཕེབས་པ་བོད་ལྕགས་སྦྲུལ་ལོའི་
ཟླ་བ་བཞི་པའི་ཚེས་བཅུ་དགུ་ཉིན་འཁྲུལ་ཞིག་དགོན་ལ་ཕེབས་ནས། ཚེས་ཉི་ཤུ་ཟླ་བ་
གྲོ་བཞིན་འགྲུབ་སྦྱོར་ཉིན་སྔར་བལ་ཡུལ་ནས་འཁྲུལ་ཞིག་ས་སྤྲུལ་རིན་པོ་ཆེར་མནལ་
ལམ་ཁྱད་པར་ཅན་རྨིས་པའི་ལྟས་དང་མཐུན་པར་བལ་ཡུལ་མཆོད་རྟེན་བྱ་རུང་ཁ་ཤོར་

བཞེངས་དགོས་པའི་ཞལ་བཀོད་གནང་བ་ལྟར། འཁྲུལ་ཞིག་མཆོད་རྟེན་བྱ་རུང་ཁ་ཤོར་
རྨང་གཏིང་བའི་སྐར་འཛིན་མཛད། ནང་ཆེན་སྒར་ནས་འཁྲུལ་ཞིག་དགོན་དུ་བླ་བསྐོས་
སུ་མངགས་པའི་རྒན་བསྟན་འཛིན་རྒྱལ་མཚན་ལགས་ལ་ཕྱི་ནང་བར་གསུམ་གྱི་ལས་
བསྐོས་མཛད་ཅིང་བསླབ་སྟོན་གནང་། འཁྲུལ་ཞིག་ཆོས་དྲུག་སྒྲུབ་སྡེར་གཏུམ་མོའི་མེ་
དབང་དང་ཕག་མོའི་དབང་། འཇམ་དཔལ་མཚན་བརྗོད་ཀྱི་དབང་དང་ཛཾ་དཀར་གྱི་
དབང་བཅས་གནང་། ཉེར་གཉིས་ཉིན་ནང་ཆེན་སྒར་ལ་ཚུར་ཕེབས། པདྨ་ཁྱུང་རྫོང་ལ་
ཕེབས་ནས་ལྔ་པའི་ཚེས་གཉིས་ལ་པདྨ་ཁྱུང་རྫོང་ནས་སླར་ནང་ཆེན་སྒར་དུ་ཕེབས།
ཚེས་གསུམ་ལ་ཛཾ་དཀར་གྱི་དབང་གནང་། འཆར་ཅན་ལྟར་ནང་ཆེན་ཚེས་བཅུའི་སྒྲུབ་
མཆོད་ཆེན་མོའི་ཚོགས་དབུར་ཕེབས་ནས་བཀའ་དབང་གནང་བ་སོགས་རྒྱུན་ལྡན་ལྟར་
མཛད། བླ་མ་ཁྱུང་སྤྲུལ་ཆོས་དབྱིངས་རྒྱ་མཚོ་སོགས་ཧེ་རུ་དགོན་པའི་སྡེ་དགོན་གཉིས་
ཀྱི་རེ་བ་ལྟར་སྒྲུབ་བླ་དགེ་ལེགས་བསྟན་འཛིན་ཧེ་རུ་དགོན་པའི་སྒྲུབ་དཔོན་བླ་མཪ་བསྐོ་
བཞག་གནང་བ་ཧེ་རུ་དགོན་དུ་བྱོན་ཏེ་ལོ་གྲངས་མང་པོར་དཀའ་སྤྱད་སྙིང་རུས་ཀྱིས་
དགོན་པ་སྤྱི་དང་གསང་སྔགས་ཕོ་བྲང་གི་སྒྲུབ་སྡེར་ཞབས་ཞུ་ལྷོད་མེད་མཛད་པས་བླ་མ་
ཡང་ཐུགས་མཉེས་པོ་བྱུང་། འབྲུག་པ་ཞབས་དྲུང་མཐུ་ཆེན་ཆོས་ཀྱི་མགོན་པོ་སྐུ་རབས་
དགུ་པ་༧ཆོས་ཀྱི་དབང་ཕྱུག་རིན་པོ་ཆེ་མཆོག་བོད་ལྗོངས་ཁམས་ནང་ཆེན་གྱི་ཕྱོགས་སུ་
ཐོག་མར་ཆིབས་བསྒྱུར་གནང་བ་ལས། སྐྱབས་མཆོག་བླ་མ་རིན་པོ་ཆེ་ཉིད་དང་ནང་ཆེན་
རྒྱལ་པོ་ཨ་ཆུང་སོགས་དབུ་བཞུགས་ཀྱིས་ཆིབས་བསུ་རིང་ཐུང་དང་སེར་བསུ་ཐོག་རོལ་
སོགས་སྔར་སྲོལ་གྱི་བཀུར་བཟོས་མ་ཉམས་པར་ཐོག་མར་ནང་ཆེན་སྒར་དུ་གདན་
དྲངས། ཆོས་མགོན་རིན་པོ་ཆེ་དང་ལྷན་དུ་ཉིན་ཤས་སེར་སྐྱ་ཡོངས་ལ་དབང་དང་ཁྲུས་

སོགས་གནང་བ་དང་། ཡུལ་མི་རྣམས་ཀྱིས་བྲོ་རྡུང་གླུ་ལེན་སོགས་རྩེ་དགའི་དཔལ་ལ་
རོལ་བར་མཛད། ཆོས་མགོན་རིན་པོ་ཆེ་བྱམས་མེ་དགོན་སོགས་སུ་ཕེབས་པ་དང་
བསྟུན། བླ་མ་རིན་པོ་ཆེ་འཁྲུལ་ཞིག་དགོན་དུ་སྔོན་ལ་ཕེབས་ནས་རྗེས་ཐོག་ཁར་རི་
བསྟོད་དང་། ཆོས་མགོན་རིན་པོ་ཆེ་ཕེབས་པའི་གྲ་སྒྲིག་མཛད། ཆོས་མགོན་རིན་པོ་ཆེ་
འཁྲུལ་ཞིག་དགོན་དུ་ཆིབས་བསྒྱུར་གནང་། ཉིན་གསུམ་གྱི་རིང་ཆོས་མགོན་རིན་པོ་ཆེ་
དང་ལྷན་དུ་འཁྲུལ་ཞིག་སྡེ་དགོན་གཉིས་ལ་དབང་དང་བཀའ་ཆོས་ཁྲུས་དང་རབ་
གནས་སོགས་ཀྱིས་ཚིམ་པར་མཛད། ཚེར་མང་དགོན་སོགས་བརྒྱུད་སླར་ནང་ཆེན་སྒར་
དུ་ཕེབས། ཆོས་མགོན་རིན་པོ་ཆེར་སྐུ་གསུང་ཐུགས་རྟེན་དང་དངོས་འབུལ་སྤམ་མཐོ་
བའི་འབུལ་ཆེན་བསྟབས། ཆོས་མགོན་རིན་པོ་ཆེ་ཕེབས་སྐྱེལ་དང་འབྲེལ་ཟི་ལིང་བརྒྱུད་
པེ་ཅིན་དུ་ཕེབས། པེ་ཅིན་ནས་སྦྱིན་བདག་རྣམས་ཀྱི་ཞབས་ཞུ་ལེགས་པའི་ངང་ནས་
ཡབ་སྲས་ལྷན་རྒྱས་སྤྱན་རས་གཟིགས་ཀྱི་རྡོ་སྐུ་བྱིན་ལྡན་ཡོད་པའི་དགོན་པ་ཞིག་
མཇལ། རྒྱ་ནག་རྒྱལ་པོའི་ཕོ་བྲང་གནམ་བདེ་སྒོ་མོ་ཆེའི་ཕྱོགས་སུ་གཟིགས་མོར་ཕེབས་
ཤིང་རིམ་པས་རི་བོ་རྩེ་ལྔར་ཕེབས། རི་བོ་རྩེ་ལྔ་ནས་འབྲུག་པ་ཆོས་མགོན་རིན་པོ་ཆེ་
དང་འཁྲུལ་ཞིག་ས་སྤྲུལ་རིན་པོ་ཆེ་སོགས་དད་ལྡན་བུ་སློབ་རྣམས་ལ་འཕགས་པ་འཇམ་
དབྱངས་ཀྱི་དབང་གནང་། རི་རྩེ་རྣམས་སུ་མཇལ་བསྐོར་དུ་ཕེབས། རྒྱལ་ཡུམ་ཕུག་
དང་སྤྱན་རས་གཟིགས་ཀྱི་སྒྲུབ་ཕུག་བཅས་ལ་མཇལ་བསྐོར་མཛད། སླར་པེ་ཅིན་ལ་
ཕེབས་ནས་གཡུང་ཧོ་ཀོང་དགོན་པ་སོགས་སུ་མཆོད་མཇལ་མཛད། སྟོན་པའི་ཚེམས་
གདུང་མཆོད་རྟེན་བཅས་ལ་མཇལ་སྨོན་ཞུས། ཆོས་མགོན་རིན་པོ་ཆེ་སླར་ཕེབས། རིན་
པོ་ཆེ་ཉིད་པེ་ཅིན་སོགས་སུ་ཡོད་པའི་རྒྱ་རིགས་སློབ་མ་རྣམས་ཀྱི་རེ་བ་ལྟར་རེ་ཞིག་པེ་
